+++
title = "166: ಕೃತಘ್ನೋಪಾಖ್ಯಾನಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಶಾಂತಿ ಪರ್ವ**

**ಆಪದ್ಧರ್ಮ ಪರ್ವ**

**ಅಧ್ಯಾಯ 166**


</details>

<details><summary>ಸಾರ</summary>

ಕೃತಘ್ನ ಗೌತಮನು ಮಿತ್ರ ರಾಜಧರ್ಮನನ್ನು ವಧಿಸಿದುದು ಮತ್ತು ರಾಕ್ಷಸರಿಂದ ಅವನ ಹತ್ಯೆ; ಕೃತಘ್ನನ ಮಾಂಸವು ಅಭಕ್ಷ್ಯವೆಂದು ಹೇಳಿದುದು (1-25).


</details>


> 12166001 ಭೀಷ್ಮ ಉವಾಚ।   
12166001a ಅಥ ತತ್ರ ಮಹಾರ್ಚಿಷ್ಮಾನನಲೋ ವಾತಸಾರಥಿಃ।  
12166001c ತಸ್ಯಾವಿದೂರೇ ರಕ್ಷಾರ್ಥಂ ಖಗೇಂದ್ರೇಣ ಕೃತೋಽಭವತ್।।

ಭೀಷ್ಮನು ಹೇಳಿದನು: “ಆಗ ಅಲ್ಲಿಯೇ ಸ್ವಲ್ಪ ದೂರದಲ್ಲಿ ಗೌತಮನ ರಕ್ಷಣೆಗಾಗಿ ಖಗೇಂದ್ರನು ಅಗ್ನಿಯನ್ನು ಹೊತ್ತಿಸಿದ್ದನು. ಗಾಳಿಯ ಸಹಾಯದಿಂದ ಆ ಬೆಂಕಿಯು ಕಿಡಿಗಳನ್ನು ಹಾರಿಸುತ್ತಾ ಪ್ರಜ್ವಲಿತವಾಗಿ ಉರಿಯುತ್ತಿತ್ತು.

> 12166002a ಸ ಚಾಪಿ ಪಾರ್ಶ್ವೇ ಸುಷ್ವಾಪ ವಿಶ್ವಸ್ತೋ ಬಕರಾಟ್ತದಾ।  
12166002c ಕೃತಘ್ನಸ್ತು ಸ ದುಷ್ಟಾತ್ಮಾ ತಂ ಜಿಘಾಂಸುರಜಾಗರತ್।।  
12166003a ತತೋಽಲಾತೇನ ದೀಪ್ತೇನ ವಿಶ್ವಸ್ತಂ ನಿಜಘಾನ ತಮ್।  
12166003c ನಿಹತ್ಯ ಚ ಮುದಾ ಯುಕ್ತಃ ಸೋಽನುಬಂಧಂ ನ ದೃಷ್ಟವಾನ್।।

ಬಕರಾಜನಾದರೋ ವಿಶ್ವಾಸದಿಂದ ಬೆಂಕಿಯ ಹತ್ತಿರವೇ ಮಲಗಿಕೊಂಡಿದ್ದನು. ದುಷ್ಟಾತ್ಮಾ ಕೃತಘ್ನನಾದರೋ ಅವನನ್ನು ಕೊಲ್ಲಲು ಬಯಸಿ ಎದ್ದು ಉರಿಯುತ್ತಿದ್ದ ಕೊಳ್ಳಿಯಿಂದ ವಿಶ್ವಾಸದಿಂದ ಮಲಗಿದ್ದ ಅವನನ್ನು ಕೊಂದನು. ಅವನನ್ನು ಕೊಂದು ಸಂತೋಷಗೊಂಡನು. ಅದರಿಂದಾಗಿ ಅವನು ಕಟ್ಟಿಕೊಂಡಿದ್ದ ಪಾಪವನ್ನು ಅವನು ಕಾಣಲಿಲ್ಲ.

> 12166004a ಸ ತಂ ವಿಪಕ್ಷರೋಮಾಣಂ ಕೃತ್ವಾಗ್ನಾವಪಚತ್ತದಾ।  
12166004c ತಂ ಗೃಹೀತ್ವಾ ಸುವರ್ಣಂ ಚ ಯಯೌ ದ್ರುತತರಂ ದ್ವಿಜಃ।।

ಸತ್ತ ಆ ಪಕ್ಷಿಯ ರೆಕ್ಕೆ-ರೋಮಗಳನ್ನು ಸುಲಿದು, ಅಗ್ನಿಯಲ್ಲಿ ಬೇಯಿಸಿ ಜೊತೆಯಲ್ಲಿ ತೆಗೆದುಕೊಂಡು ಚಿನ್ನದ ಭಾರವನ್ನು ಹೊತ್ತು ಆ ಬ್ರಾಹ್ಮಣನು ಬೇಗ ಬೇಗನೇ ಅಲ್ಲಿಂದ ಹೊರಟು ಹೋದನು.

>12166005a [^1]ತತೋಽನ್ಯಸ್ಮಿನ್ಗತೇ ಚಾಹ್ನಿ ವಿರೂಪಾಕ್ಷೋಽಬ್ರವೀತ್ಸುತಮ್।
12166005c ನ ಪ್ರೇಕ್ಷೇ ರಾಜಧರ್ಮಾಣಮದ್ಯ ಪುತ್ರ ಖಗೋತ್ತಮಮ್।।

ಎರಡನೇ ದಿನವೂ ಕಳೆಯಲು ವಿರೂಪಾಕ್ಷನು ತನ್ನ ಮಗನಿಗೆ ಹೇಳಿದನು: “ಪುತ್ರ! ಖಗೋತ್ತಮ ರಾಜಧರ್ಮನನ್ನು ಇಂದು ಕೂಡ ಕಾಣುತ್ತಿಲ್ಲ.

> 12166006a ಸ ಪೂರ್ವಸಂಧ್ಯಾಂ ಬ್ರಹ್ಮಾಣಂ ವಂದಿತುಂ ಯಾತಿ ಸರ್ವದಾ।  
12166006c ಮಾಂ ಚಾದೃಷ್ಟ್ವಾ ಕದಾ ಚಿತ್ಸ ನ ಗಚ್ಚತಿ ಗೃಹಾನ್ಖಗಃ।।

ಆ ಪಕ್ಷಿಯು ಪ್ರತಿದಿನ ಬೆಳಿಗ್ಗೆ ಬ್ರಹ್ಮನನ್ನು ವಂದಿಸಲು ಹೋಗುತ್ತಿದ್ದನು ಮತ್ತು ಅಲ್ಲಿಂದ ಹಿಂದಿರುವಾಗ ನನ್ನನ್ನು ಭೇಟಿಮಾಡದೇ ಮನೆಗೆ ಹೋಗುತ್ತಿರಲಿಲ್ಲ.

> 12166007a ಉಭೇ ದ್ವಿರಾತ್ರಂ ಸಂಧ್ಯೇ ವೈ ನಾಭ್ಯಗಾತ್ಸ ಮಮಾಲಯಮ್।  
12166007c ತಸ್ಮಾನ್ನ ಶುಧ್ಯತೇ ಭಾವೋ ಮಮ ಸ ಜ್ಞಾಯತಾಂ ಸುಹೃತ್।।

ಇಂದಿಗೆ ಎರಡು ಸಂಧ್ಯೆಗಳು ಕಳೆದವು. ಆದರೂ ಅವನು ನನ್ನ ಮನೆಗೆ ಬರಲಿಲ್ಲ. ಆದುದರಿಂದ ನನ್ನ ಮನಸ್ಸಿನಲ್ಲಿ ಸಂದೇಹವುಂಟಾಗಿದೆ. ನೀನು ನನ್ನ ಮಿತ್ರನ ಕುರಿತು ತಿಳಿದುಕೊಂಡು ಬಾ.

> 12166008a ಸ್ವಾಧ್ಯಾಯೇನ ವಿಯುಕ್ತೋ ಹಿ ಬ್ರಹ್ಮವರ್ಚಸವರ್ಜಿತಃ।  
12166008c ತಂ ಗತಸ್ತತ್ರ ಮೇ ಶಂಕಾ ಹನ್ಯಾತ್ತಂ ಸ ದ್ವಿಜಾಧಮಃ।।

ಆ ದ್ವಿಜಾಧಮನು ಸ್ವಾಧ್ಯಾಯರಹಿತನಾಗಿದ್ದನು ಮತ್ತು ಬ್ರಹ್ಮವರ್ಚಸ್ಸಿನಲ್ಲಿ ಶೂನ್ಯನಾಗಿದ್ದನು. ಅವನ ಮೇಲೆಯೇ ನನ್ನ ಶಂಕೆಯಿದೆ. ಅವನೇ ನನ್ನ ಮಿತ್ರನನ್ನು ಕೊಂದಿರಬಹುದು.

> 12166009a ದುರಾಚಾರಸ್ತು ದುರ್ಬುದ್ಧಿರಿಂಗಿತೈರ್ಲಕ್ಷಿತೋ ಮಯಾ।  
12166009c ನಿಷ್ಕ್ರಿಯೋ ದಾರುಣಾಕಾರಃ ಕೃಷ್ಣೋ ದಸ್ಯುರಿವಾಧಮಃ।।

ಲಕ್ಷಣಗಳಿಂದ ಅವನು ನನಗೆ ದುರಾಚಾರಿ ದುರ್ಬುದ್ಧಿ ಮತ್ತು ದಯಾಹೀನ ಎಂದು ಅನಿಸಿತ್ತು. ಅವನು ಆಕಾರದಲ್ಲಿಯೇ ಅತ್ಯಂತ ಭಯಾನಕ ದುಷ್ಟ ದಸ್ಯುವಿನಂತೆ ಅಧಮನಾಗಿ ಕಾಣುತ್ತಿದ್ದನು.

> 12166010a ಗೌತಮಃ ಸ ಗತಸ್ತತ್ರ ತೇನೋದ್ವಿಗ್ನಂ ಮನೋ ಮಮ।  
12166010c ಪುತ್ರ ಶೀಘ್ರಮಿತೋ ಗತ್ವಾ ರಾಜಧರ್ಮನಿವೇಶನಮ್।  
12166010e ಜ್ಞಾಯತಾಂ ಸ ವಿಶುದ್ಧಾತ್ಮಾ ಯದಿ ಜೀವತಿ ಮಾಚಿರಮ್।।

ಆ ಗೌತಮನು ಇಲ್ಲಿಂದ ಹೊರಟು ಅಲ್ಲಿಗೇ ಹೋಗಿದ್ದನು. ಆದುದರಿಂದ ನನ್ನ ಮನಸ್ಸು ಉದ್ವಿಗ್ನಗೊಂಡಿದೆ. ಪುತ್ರ! ಶೀಘ್ರವೇ ಇಲ್ಲಿಂದ ರಾಜಧರ್ಮನ ಮನೆಗೆ ಹೋಗು. ಆ ವಿಶುದ್ಧಾತ್ಮನು ಜೀವಂತ ಇದ್ದಾನೋ ಇಲ್ಲವೋ ಎಂದು ತಿಳಿದುಕೊಂಡು ಬಾ. ವಿಲಂಬಮಾಡಬೇಡ.”

> 12166011a ಸ ಏವಮುಕ್ತಸ್ತ್ವರಿತೋ ರಕ್ಷೋಭಿಃ ಸಹಿತೋ ಯಯೌ।  
12166011c ನ್ಯಗ್ರೋಧಂ ತತ್ರ ಚಾಪಶ್ಯತ್ಕಂಕಾಲಂ ರಾಜಧರ್ಮಣಃ।।

ಇದನ್ನು ಕೇಳಿ ಅವನು ತ್ವರೆಮಾಡಿ ರಾಕ್ಷಸರೊಂದಿಗೆ ನ್ಯಗ್ರೋಧದ ಬಳಿ ಬಂದನು. ಅಲ್ಲಿ ಅವನು ರಾಜಧರ್ಮನ ರೆಕ್ಕೆಗಳು, ಎಲುಬುಗಳು ಮತ್ತು ಕಾಲುಗಳ ರಾಶಿಯನ್ನು ನೋಡಿದನು.

> 12166012a ಸ ರುದನ್ನಗಮತ್ಪುತ್ರೋ ರಾಕ್ಷಸೇಂದ್ರಸ್ಯ ಧೀಮತಃ।  
12166012c ತ್ವರಮಾಣಃ ಪರಂ ಶಕ್ತ್ಯಾ ಗೌತಮಗ್ರಹಣಾಯ ವೈ।।

ರಾಕ್ಷಸೇಂದ್ರನ ಆ ಧೀಮಂತ ಪುತ್ರನು ರೋದಿಸತೊಡಗಿದನು ಮತ್ತು ಪರಮ ಶಕ್ತಿಯಿಂದ ಆ ಗೌತಮನನ್ನು ಹಿಡಿಯಲು ತ್ವರೆಮಾಡಿದನು.

> 12166013a ತತೋಽವಿದೂರೇ ಜಗೃಹುರ್ಗೌತಮಂ ರಾಕ್ಷಸಾಸ್ತದಾ।  
12166013c ರಾಜಧರ್ಮಶರೀರಂ ಚ ಪಕ್ಷಾಸ್ಥಿಚರಣೋಂಝಿತಮ್।।

ಅನಂತರ ಅನತಿದೂರದಲ್ಲಿಯೇ ಆ ರಾಕ್ಷಸರು ಗೌತಮನನ್ನು ಹಿಡಿದರು. ಅವನ ಜೊತೆಯಲ್ಲಿ ರೆಕ್ಕೆ-ಎಲುಬು-ಕಾಲುಗಳಿಲ್ಲದ ರಾಜಧರ್ಮನ ಶರೀರವನ್ನೂ ಹಿಡಿದರು.

> 12166014a ತಮಾದಾಯಾಥ ರಕ್ಷಾಂಸಿ ದ್ರುತಂ ಮೇರುವ್ರಜಂ ಯಯುಃ।  
12166014c ರಾಜ್ಞಶ್ಚ ದರ್ಶಯಾಮಾಸುಃ ಶರೀರಂ ರಾಜಧರ್ಮಣಃ।  
12166014e ಕೃತಘ್ನಂ ಪುರುಷಂ ತಂ ಚ ಗೌತಮಂ ಪಾಪಚೇತಸಮ್।।

ಗೌತಮನನ್ನು ಹಿಡಿದುಕೊಂಡು ಆ ರಾಕ್ಷಸರು ಶೀಘ್ರವೇ ಮೇರುವ್ರಜಕ್ಕೆ ಹೋದರು. ಅಲ್ಲಿ ಅವರು ರಾಜನಿಗೆ ರಾಜಧರ್ಮನ ಮೃತ ಶರೀರವನ್ನು ತೋರಿಸಿದರು ಮತ್ತು ಪಾಪಾಚಾರೀ ಕೃತಘ್ನ ಗೌತಮನನ್ನು ಎದಿರು ನಿಲ್ಲಿಸಿದರು.

> 12166015a ರುರೋದ ರಾಜಾ ತಂ ದೃಷ್ಟ್ವಾ ಸಾಮಾತ್ಯಃ ಸಪುರೋಹಿತಃ।  
12166015c ಆರ್ತನಾದಶ್ಚ ಸುಮಹಾನಭೂತ್ತಸ್ಯ ನಿವೇಶನೇ।।  
12166016a ಸಸ್ತ್ರೀಕುಮಾರಂ ಚ ಪುರಂ ಬಭೂವಾಸ್ವಸ್ಥಮಾನಸಮ್।

ಅವನನ್ನು ನೋಡಿ ರಾಜನು ಅಮಾತ್ಯ-ಪುರೋಹಿತರೊಂದಿಗೆ ರೋದಿಸಿದನು. ಅವನ ಮನೆಯಲ್ಲಿ ಸ್ತ್ರೀ-ಕುಮಾರರ ಜೋರಾದ ಆರ್ತನಾದದಿಂದ ಪುರವೇ ಅಸ್ವಸ್ಥಮಾನಸವಾಯಿತು.

> 12166016c ಅಥಾಬ್ರವೀನ್ನೃಪಃ ಪುತ್ರಂ ಪಾಪೋಽಯಂ ವಧ್ಯತಾಮಿತಿ।।  
12166017a ಅಸ್ಯ ಮಾಂಸೈರಿಮೇ ಸರ್ವೇ ವಿಹರಂತು ಯಥೇಷ್ಟತಃ।  
12166017c ಪಾಪಾಚಾರಃ ಪಾಪಕರ್ಮಾ ಪಾಪಾತ್ಮಾ ಪಾಪನಿಶ್ಚಯಃ।  
12166017e ಹಂತವ್ಯೋಽಯಂ ಮಮ ಮತಿರ್ಭವದ್ಭಿರಿತಿ ರಾಕ್ಷಸಾಃ।।

ಆಗ ಆ ನೃಪನು ತನ್ನ ಮಗನಿಗೆ ಈ ಪಾಪಿಯನ್ನು ವಧಿಸು ಎಂದು ಹೇಳಿದನು. “ಇವನ ಮಾಂಸವನ್ನು ಸರ್ವ ರಾಕ್ಷಸರೂ ಯಥೇಷ್ಟವಾಗಿ ಉಪಯೋಗಿಸಲಿ. ರಾಕ್ಷಸರೇ! ಇವನು ಪಾಪಾಚಾರಿ, ಪಾಪಕರ್ಮಿ ಮತ್ತು ಪಾಪಾತ್ಮನು. ಇವನ ಎಲ್ಲ ಸಾಧನಗಳೂ ಪಾಪಮಯವೇ ಆಗಿವೆ. ಆದುದರಿಂದ ನೀವು ಇವನನ್ನು ವಧಿಸಬೇಕು. ಇದು ನನ್ನ ಮತ.”

> 12166018a ಇತ್ಯುಕ್ತಾ ರಾಕ್ಷಸೇಂದ್ರೇಣ ರಾಕ್ಷಸಾ ಘೋರವಿಕ್ರಮಾಃ।  
12166018c ನೈಚ್ಚಂತ ತಂ ಭಕ್ಷಯಿತುಂ ಪಾಪಕರ್ಮಾಯಮಿತ್ಯುತ।।

ರಾಕ್ಷಸೇಂದ್ರನು ಹೀಗೆ ಹೇಳಲು ಘೋರವಿಕ್ರಮಿ ರಾಕ್ಷಸರು ಆ ಪಾಪಕರ್ಮಿಯನ್ನು ತಿನ್ನಲು ಬಯಸಲಿಲ್ಲ.

> 12166019a ದಸ್ಯೂನಾಂ ದೀಯತಾಮೇಷ ಸಾಧ್ವದ್ಯ ಪುರುಷಾಧಮಃ।  
12166019c ಇತ್ಯೂಚುಸ್ತಂ ಮಹಾರಾಜ ರಾಕ್ಷಸೇಂದ್ರಂ ನಿಶಾಚರಾಃ।।  
12166020a ಶಿರೋಭಿಶ್ಚ ಗತಾ ಭೂಮಿಮೂಚೂ ರಕ್ಷೋಗಣಾಧಿಪಮ್।  
12166020c ನ ದಾತುಮರ್ಹಸಿ ತ್ವಂ ನೋ ಭಕ್ಷಣಾಯಾಸ್ಯ ಕಿಲ್ಬಿಷಮ್।।

ಮಹಾರಾಜ! ಆ ನಿಶಾಚರರು ರಾಕ್ಷಸರಾಜನಿಗೆ ಇಂತೆಂದರು: “ಪ್ರಭೋ! ಈ ನರಾಧಮನ ಮಾಂಸವನ್ನು ದಸ್ಯುಗಳಿಗೆ ಕೊಡಬೇಕು. ಇವನ ಪಾಪವನ್ನು ತಿನ್ನಲು ನಮಗೆ ಕೊಡಬೇಡ.” ಹೀಗೆ ಸಮಸ್ತ ರಾಕ್ಷಸರೂ ರಾಕ್ಷಸರಾಜನ ಚರಣಗಳಲ್ಲಿ ತಲೆಗಳನ್ನಿಟ್ಟು ಪ್ರಾರ್ಥಿಸಿದರು.

> 12166021a ಏವಮಸ್ತ್ವಿತಿ ತಾನಾಹ ರಾಕ್ಷಸೇಂದ್ರೋ ನಿಶಾಚರಾನ್।  
12166021c ದಸ್ಯೂನಾಂ ದೀಯತಾಮೇಷ ಕೃತಘ್ನೋಽದ್ಯೈವ ರಾಕ್ಷಸಾಃ।।

ಇದನ್ನು ಕೇಳಿ ರಾಕ್ಷಸರಾಜನು ಆ ನಿಶಾಚರರಿಗೆ ಹೇಳಿದನು: “ರಾಕ್ಷಸರೇ! ಹಾಗೆಯೇ ಆಗಲಿ! ಈ ಕೃತಘ್ನನನ್ನು ಇಂದೇ ದಸ್ಯುಗಳಿಗೆ ನೀಡಬೇಕು!”

> 12166022a ಇತ್ಯುಕ್ತೇ ತಸ್ಯ ತೇ ದಾಸಾಃ ಶೂಲಮುದ್ಗರಪಾಣಯಃ।  
12166022c ಚಿತ್ತ್ವಾ ತಂ ಖಂಡಶಃ ಪಾಪಂ ದಸ್ಯುಭ್ಯಃ ಪ್ರದದುಸ್ತದಾ।।

ರಾಜನು ಹೀಗೆ ಹೇಳಲು ಅವನ ದಾಸರು ಶೂಲ-ಮುದ್ಗರಗಳನ್ನು ಹಿಡಿದು ಆ ಪಾಪಿಯನ್ನು ಕಡಿದು ತುಂಡು ತುಂಡು ಮಾಡಿ ದಸ್ಯುಗಳಿಗೆ ನೀಡಿದರು.

> 12166023a ದಸ್ಯವಶ್ಚಾಪಿ ನೈಚ್ಚಂತ ತಮತ್ತುಂ ಪಾಪಕಾರಿಣಮ್।  
12166023c ಕ್ರವ್ಯಾದಾ ಅಪಿ ರಾಜೇಂದ್ರ ಕೃತಘ್ನಂ ನೋಪಭುಂಜತೇ।।

ರಾಜೇಂದ್ರ! ಆ ದಸ್ಯುಗಳೂ ಕೂಡ ಆ ಪಾಪಕಾರಿಣಿಯ ಮಾಂಸವನ್ನು ತಿನ್ನಲು ಬಯಸಲಿಲ್ಲ. ಮಾಂಸಾಹಾರೀ ಜೀವಜಂತುಗಳೂ ಕೂಡ ಕೃತಘ್ನನ ಮಾಂಸವನ್ನು ತಿನ್ನುವುದಿಲ್ಲ.

> 12166024a ಬ್ರಹ್ಮಘ್ನೇ ಚ ಸುರಾಪೇ ಚ ಚೋರೇ ಭಗ್ನವ್ರತೇ ತಥಾ।  
12166024c ನಿಷ್ಕೃತಿರ್ವಿಹಿತಾ ರಾಜನ್ ಕೃತಘ್ನೇ ನಾಸ್ತಿ ನಿಷ್ಕೃತಿಃ।।

ರಾಜನ್! ಬ್ರಹ್ಮಘ್ನ, ಕುಡುಕ, ಕಳ್ಳ ಮತ್ತು ವ್ರತಭಂಗಮಾಡುವವರಿಗೆ ಶಾಸ್ತ್ರಗಳಲ್ಲಿ ಪ್ರಾಯಶ್ಚಿತ್ತ ವಿಧಿಗಳಿವೆ. ಆದರೆ ಕೃತಘ್ನನಿಗೆ ಉದ್ಧಾರಹೊಂದಲು ಯಾವ ಉಪಾಯವನ್ನೂ ಹೇಳಿಲ್ಲ.

> 12166025a ಮಿತ್ರದ್ರೋಹೀ ನೃಶಂಸಶ್ಚ ಕೃತಘ್ನಶ್ಚ ನರಾಧಮಃ।  
12166025c ಕ್ರವ್ಯಾದೈಃ ಕೃಮಿಭಿಶ್ಚಾನ್ಯೈರ್ನ ಭುಜ್ಯಂತೇ ಹಿ ತಾದೃಶಾಃ।।

ಮಿತ್ರದ್ರೋಹೀ, ನೃಶಂಸ, ಕೃತಘ್ನ ಮತ್ತು ನರಾಧಮ – ಇಂತಹ ಮನುಷ್ಯರ ಮಾಂಸವನ್ನು ಮಾಂಸಭಕ್ಷೀ ಜೀವ-ಜಂತುಗಳೂ ಮತ್ತು ಹುಳಗಳೂ ತಿನ್ನುವುದಿಲ್ಲ.”


<details><summary>ಸಮಾಪ್ತಿ</summary>
ಇತಿ ಶ್ರೀಮಹಾಭಾರತೇ ಶಾಂತಿಪರ್ವಣಿ ಆಪದ್ಧರ್ಮಪರ್ವಣಿ ಕೃತಘ್ನೋಪಾಖ್ಯಾನೇ ಷಷ್ಟಷಷ್ಟ್ಯಧಿಕಶತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಶಾಂತಿಪರ್ವದಲ್ಲಿ ಆಪದ್ಧರ್ಮಪರ್ವದಲ್ಲಿ ಕೃತಘ್ನೋಪಾಖ್ಯಾನ ಎನ್ನುವ ನೂರಾಅರವತ್ತಾರನೇ ಅಧ್ಯಾಯವು.

</details>

[^1]: ಇದಕ್ಕೆ ಮೊದಲು ಈ ಒಂದು ಅಧಿಕ ಶ್ಲೋಕವಿದೆ: ತತೋ ದಾಕ್ಷಾಯಣೀಪುತ್ರಂ ನಾಗತಂ ತಂ ತು ಭಾರತ। ವಿರೂಪಾಕ್ಷಶ್ಚಿಂತಯನ್ವೈ ಹೃದಯೇನ ವಿದೂಯತಾ।। ಅರ್ಥಾತ್: ಭಾರತ! ಆ ದಿನ ದಾಕ್ಷಾಯಣಿಯ ಪುತ್ರ ರಾಜಧರ್ಮನು ಬರದೇ ಇದ್ದುದನ್ನು ನೋಡು ವಿರೂಪಾಕ್ಷನು ವ್ಯಾಕುಲ ಹೃದಯಿಯಾಗಿ ಚಿಂತಿಸತೊಡಗಿದನು. (ಗೀತಾ ಪ್ರೆಸ್).
