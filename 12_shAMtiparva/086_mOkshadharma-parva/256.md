+++
title = "256: ತುಲಾಭಾರಜಾಜಲಿಸಂವಾದಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಶಾಂತಿ ಪರ್ವ**

**ಮೋಕ್ಷಧರ್ಮ ಪರ್ವ**

**ಅಧ್ಯಾಯ 256**


</details>

<details><summary>ಸಾರ</summary>

ಜಾಜಲಿಗೆ ಪಕ್ಷಿಗಳ ಉಪದೇಶ (1-22).


</details>


> 12256001 ತುಲಾಧಾರ ಉವಾಚ।   
12256001a ಸದ್ಭಿರ್ವಾ ಯದಿ ವಾಸದ್ಭಿರಯಂ ಪಂಥಾಃ ಸಮಾಶ್ರಿತಃ।  
12256001c ಪ್ರತ್ಯಕ್ಷಂ ಕ್ರಿಯತಾಂ ಸಾಧು ತತೋ ಜ್ಞಾಸ್ಯಸಿ ತದ್ಯಥಾ।।

ತುಲಾಧಾರನು ಹೇಳಿದನು: “ನಾನು ನಿರೂಪಿಸಿದ ಧರ್ಮ ಮಾರ್ಗವನ್ನು ಸತ್ಪುರುಷರು ಆಚರಿಸುವರೇ ಅಥವಾ ಅಸತ್ಪುರುಷರು ಆಚರಿಸುವರೇ ಎನ್ನುವುದನ್ನು ಚೆನ್ನಾಗಿ ಸಮಾಲೋಚಿಸಿ ನೋಡು. ನಂತರ ನಿನಗೆ ಇದರ ಯಥಾರ್ಥಜ್ಞಾನವಾಗುತ್ತದೆ.

> 12256002a ಏತೇ ಶಕುಂತಾ ಬಹವಃ ಸಮಂತಾದ್ವಿಚರಂತಿ ಹಿ।  
12256002c ತವೋತ್ತಮಾಂಗೇ ಸಂಭೂತಾಃ ಶ್ಯೇನಾಶ್ಚಾನ್ಯಾಶ್ಚ ಜಾತಯಃ।।

ಅಲ್ಲಿ ನೋಡು. ಆಕಾಶದಲ್ಲಿ ಗಿಡಗವೇ ಮೊದಲಾದ ಅನೇಕ ಜಾತಿಯ ಪಕ್ಷಿಗಳು ಸುತ್ತಲೂ ಹಾರಾಡುತ್ತಿವೆ. ಅವುಗಳಲ್ಲಿ ನಿನ್ನ ತಲೆಯ ಮೇಲೆ ಹುಟ್ಟಿ ಬೆಳೆದ ಪಕ್ಷಿಗಳೂ ಇವೆ.

> 12256003a ಆಹ್ವಯೈನಾನ್ಮಹಾಬ್ರಹ್ಮನ್ವಿಶಮಾನಾಂಸ್ತತಸ್ತತಃ।  
12256003c ಪಶ್ಯೇಮಾನ್ ಹಸ್ತಪಾದೇಷು ಶ್ಲಿಷ್ಟಾನ್ದೇಹೇ ಚ ಸರ್ವಶಃ।।

ಮಹಾಬ್ರಹ್ಮನ್! ಅಲ್ಲಲ್ಲಿ ಹೋಗಿ ಸೇರಿಕೊಳ್ಳುವ ಪಕ್ಷಿಗಳನ್ನು ನೀನು ಆಹ್ವಾನಿಸು. ಕಾಲುಗಳಲ್ಲಿ ದೇಹಗಳಲ್ಲಿ ಅಡಗಿಸಿಕೊಂಡು ಹಾರಾಡುತ್ತಿರುವ ಅವುಗಳನ್ನು ನೋಡು.

> 12256004a ಸಂಭಾವಯಂತಿ ಪಿತರಂ ತ್ವಯಾ ಸಂಭಾವಿತಾಃ ಖಗಾಃ।  
12256004c ಅಸಂಶಯಂ ಪಿತಾ ಚ ತ್ವಂ ಪುತ್ರಾನಾಹ್ವಯ ಜಾಜಲೇ।।

ಜಾಜಲೇ! ನಿನ್ನಿಂದ ಪಾಲಿಸಲ್ಪಟ್ಟ ಆ ಪಕ್ಷಿಗಳು ನಿನ್ನನ್ನು ತಂದೆಯೆಂದೇ ಭಾವಿಸಿವೆ. ನೀನು ಅವುಗಳ ತಂದೆಯೆನ್ನುವುದರಲ್ಲಿ ಸಂಶಯವೇ ಇಲ್ಲ. ನಿನ್ನ ಪುತ್ರರನ್ನು ಕರೆ!””

> 12256005 ಭೀಷ್ಮ ಉವಾಚ।   
12256005a ತತೋ ಜಾಜಲಿನಾ ತೇನ ಸಮಾಹೂತಾಃ ಪತತ್ರಿಣಃ।  
12256005c ವಾಚಮುಚ್ಚಾರಯನ್ದಿವ್ಯಾಂ ಧರ್ಮಸ್ಯ ವಚನಾತ್ಕಿಲ।।

ಭೀಷ್ಮನು ಹೇಳಿದನು: ”ಆಗ ಜಾಜಲಿಯು ಆ ಪಕ್ಷಿಗಳನ್ನು ಕರೆದನು. ಅವನ ಧರ್ಮಯುಕ್ತ ಮಾತುಗಳನ್ನು ಕೇಳಿ ಆ ಪಕ್ಷಿಗಳೂ ಅಲ್ಲಿಗೆ ಬಂದು ದಿವ್ಯ ಮಾತುಗಳನ್ನು ಹೇಳಿದವು:

> 12256006a ಅಹಿಂಸಾದಿಕೃತಂ ಕರ್ಮ ಇಹ ಚೈವ ಪರತ್ರ ಚ।  
12256006c ಸ್ಪರ್ಧಾ ನಿಹಂತಿ ವೈ ಬ್ರಹ್ಮನ್ಸಾಹತಾ ಹಂತಿ ತಂ ನರಮ್।।

“ಅಹಿಂಸೆ, ದಯೆ ಇತ್ಯಾದಿ ಗುಣಗಳಿಂದ ಪ್ರೇರಿತವಾಗಿ ಮಾಡಿದ ಕರ್ಮವು ಇಹ-ಪರ ಲೋಕಗಳೆರಡರಲ್ಲಿಯೂ ಉತ್ತಮ ಫಲವನ್ನು ಕೊಡುತ್ತದೆ. ಮನಸ್ಸಿನಲ್ಲಿ ಹಿಂಸೆಯ ಭಾವನೆಯೇನಾದರೂ ಇದ್ದರೆ ಅದು ಶ್ರದ್ಧೆಯನ್ನೇ ನಾಶಗೊಳಿಸುತ್ತದೆ. ಶ್ರದ್ಧೆಯಿಲ್ಲದ ಕರ್ಮವು ಕರ್ತೃವಾದ ಮನುಷ್ಯನನ್ನೂ ನಾಶಗೊಳಿಸುತ್ತದೆ.

> 12256007a ಶ್ರದ್ಧಾವೃದ್ಧಂ ವಾಙ್ಮನಸೀ ನ ಯಜ್ಞಸ್ತ್ರಾತುಮರ್ಹತಿ।  
12256007c ಅತ್ರ ಗಾಥಾ ಬ್ರಹ್ಮಗೀತಾಃ ಕೀರ್ತಯಂತಿ ಪುರಾವಿದಃ।।

ಮಂತ್ರಗಳನ್ನು ಸ್ವರಸಹಿತವಾಗಿ ಹೇಳಿದರೂ, ಮನಸ್ಸನ್ನು ಸಂಯಮದಲ್ಲಿಟ್ಟುಕೊಂಡಿದ್ದರೂ, ಶ್ರದ್ಧೆಯಿಲ್ಲದೇ ಮಾಡಿದ ಯಜ್ಞವು ಕರ್ತೃವನ್ನು ರಕ್ಷಿಸುವುದಿಲ್ಲ. ಈ ವಿಷಯದಲ್ಲಿ ಹಿಂದಿನ ಚರಿತ್ರೆಯನ್ನು ತಿಳಿದವರು ಬ್ರಹ್ಮನ ಗೀತೆಗಳಿಂದ ಕೂಡಿದ ಹಾಡುಗಳನ್ನು ಕೀರ್ತನೆ ಮಾಡುತ್ತಾರೆ.

> 12256008a ಶುಚೇರಶ್ರದ್ದಧಾನಸ್ಯ ಶ್ರದ್ದಧಾನಸ್ಯ ಚಾಶುಚೇಃ।  
12256008c ದೇವಾಶ್ಚಿತ್ತಮಮನ್ಯಂತ ಸದೃಶಂ ಯಜ್ಞಕರ್ಮಣಿ।।

ಯಜ್ಞಕರ್ಮಗಳಲ್ಲಿ ಶ್ರದ್ಧೆಯಿಲ್ಲದವನು ಶುಚಿಯಾದ ದ್ರವ್ಯಗಳನ್ನು ಬಳಸಿದರೂ ಮತ್ತು ಶ್ರದ್ಧೆಯಿದ್ದವನು ಅಶುಚಿಯಾದ ದ್ರವ್ಯಗಳನ್ನು ಬಳಸಿದರೂ ಅವೆರಡನ್ನೂ ದೇವತೆಗಳು ಒಂದೇ ಸಮವೆಂದು ಭಾವಿಸುವರು.

> 12256009a ಶ್ರೋತ್ರಿಯಸ್ಯ ಕದರ್ಯಸ್ಯ ವದಾನ್ಯಸ್ಯ ಚ ವಾರ್ಧುಷೇಃ।  
12256009c ಮೀಮಾಂಸಿತ್ವೋಭಯಂ ದೇವಾಃ ಸಮಮನ್ನಮಕಲ್ಪಯನ್।।

ಅದೇರೀತಿಯಲ್ಲಿ ಕೃಪಣನಾದ ಶ್ರೋತ್ರೀಯನ ಅನ್ನವನ್ನೂ ಮತ್ತು ಉದಾರಿಯಾದ ಬಡ್ಡಿಯ ಹಣದಿಂದ ಜೀವಿಸುವವನ ಅನ್ನವನ್ನೂ ದೇವತೆಗಳು ಚೆನ್ನಾಗಿ ಪರ್ಯಾಯಲೋಚಿಸಿ ಸಮಾನವೆಂದು ನಿಶ್ಚಯಿಸಿದರು.

> 12256010a ಪ್ರಜಾಪತಿಸ್ತಾನುವಾಚ ವಿಷಮಂ ಕೃತಮಿತ್ಯುತ।  
12256010c ಶ್ರದ್ಧಾಪೂತಂ ವದಾನ್ಯಸ್ಯ ಹತಮಶ್ರದ್ಧಯೇತರತ್।  
12256010e ಭೋಜ್ಯಮನ್ನಂ ವದಾನ್ಯಸ್ಯ ಕದರ್ಯಸ್ಯ ನ ವಾರ್ಧುಷೇಃ।।

ಪ್ರಜಾಪತಿಯು ಅವರಿಗೆ ಹೇಳಿದನು: “ನೀವು ಕಲ್ಪಿಸಿರುವ ಸಮಾನತೆಯು ಸರಿಯಲ್ಲ. ಉದಾರಿಯಾದವನು ಅಶುಚಿಯಾಗಿದ್ದರೂ ಶ್ರದ್ಧಾಪೂರ್ವಕವಾಗಿ ಕೊಡುವ ಅನ್ನವೇ ಪವಿತ್ರವಾದುದು. ಉದಾರಿಯಾದವನು ಶುಚಿಯಾಗಿದ್ದರೂ ಶ್ರದ್ಧಾಪೂರ್ವಕವಾಗಿ ಕೊಡದಿದ್ದರೆ ಅದು ಅಪವಿತ್ರವಾಗುತ್ತದೆ, ಮತ್ತು ಅಂತಹ ದಾನವು ನಷ್ಟಪ್ರಾಯವೇ ಆಗುತ್ತದೆ. ಕೃಪಣನಾದ ಶ್ರೋತ್ರಿಯನ ಅನ್ನವನ್ನು ತಿನ್ನಬಾರದು. ಉದಾರಿಯಾದ ಬಡ್ಡೀಹಣದಿಂದ ಜೀವಿಸುವವನ ಅನ್ನವನ್ನು ತಿನ್ನಬಹುದು.

> 12256011a ಅಶ್ರದ್ದಧಾನ ಏವೈಕೋ ದೇವಾನಾಂ ನಾರ್ಹತೇ ಹವಿಃ।  
12256011c ತಸ್ಯೈವಾನ್ನಂ ನ ಭೋಕ್ತವ್ಯಮಿತಿ ಧರ್ಮವಿದೋ ವಿದುಃ।।

ಶ್ರದ್ಧೆಯಿಲ್ಲದಿರುವ ಯಾರೊಬ್ಬನೂ ದೇವತೆಗಳಿಗೆ ಹವಿಸ್ಸನ್ನು ಅರ್ಪಿಸಲು ಅರ್ಹನಲ್ಲ. ಅಶ್ರದ್ಧೆಯಿಂದ ಕೂಡಿರುವವನ ಅನ್ನವನ್ನು ತಿನ್ನಲೇಬಾರದೆಂದು ಧರ್ಮವನ್ನು ತಿಳಿದವರು ಹೇಳುತ್ತಾರೆ.

> 12256012a ಅಶ್ರದ್ಧಾ ಪರಮಂ ಪಾಪಂ ಶ್ರದ್ಧಾ ಪಾಪಪ್ರಮೋಚನೀ।  
12256012c ಜಹಾತಿ ಪಾಪಂ ಶ್ರದ್ಧಾವಾನ್ಸರ್ಪೋ ಜೀರ್ಣಾಮಿವ ತ್ವಚಮ್।।

ಅಶ್ರದ್ಧೆಯು ಪರಮ ಪಾಪವು. ಶ್ರದ್ಧೆಯು ಪಾಪವನ್ನು ಕಳೆಯುವಂಥಹುದು. ಸರ್ಪವು ಪೊರೆ ಬಿಡುವಂತೆ ಶ್ರದ್ಧಾವಾನನು ಪಾಪವನ್ನು ತೊರೆಯುತ್ತಾನೆ.

> 12256013a ಜ್ಯಾಯಸೀ ಯಾ ಪವಿತ್ರಾಣಾಂ ನಿವೃತ್ತಿಃ ಶ್ರದ್ಧಯಾ ಸಹ।  
12256013c ನಿವೃತ್ತಶೀಲದೋಷೋ ಯಃ ಶ್ರದ್ಧಾವಾನ್ಪೂತ ಏವ ಸಃ।।

ಶ್ರದ್ಧೆಯೊಂದಿಗೆ ನಿವೃತ್ತಿ (ಕಾಮಕ್ರೋಧಾದಿಗಳಿಂದ ನಿವೃತ್ತಿ)ಯೂ ಪವಿತ್ರಕಾರ್ಯಗಳಲ್ಲಿ ಹಿರಿದಾದುದು. ಶೀಲಕ್ಕೆ ದೋಷವನ್ನುಂಟುಮಾಡುವ ಕಾಮ-ಕ್ರೋಧಗಳಿಂದ ನಿವೃತ್ತಿಹೊಂದಿದ ಶ್ರದ್ಧಾವಾನನು ಪರಮ ಪವಿತ್ರನೇ ಸರಿ.

> 12256014a ಕಿಂ ತಸ್ಯ ತಪಸಾ ಕಾರ್ಯಂ ಕಿಂ ವೃತ್ತೇನ ಕಿಮಾತ್ಮನಾ।  
12256014c ಶ್ರದ್ಧಾಮಯೋಽಯಂ ಪುರುಷೋ ಯೋ ಯಚ್ಚ್ರದ್ಧಃ ಸ ಏವ ಸಃ।।

ಶ್ರದ್ಧಾವಂತನಿಗೆ ತಪಸ್ಸಿನಿಂದ ಆಗಬೇಕಾದುದೇನಿದೆ? ಆಚಾರ-ವ್ಯವಹಾರಗಳಿಂದಾಗಲೀ, ಆತ್ಮಚಿಂತನೆಯಿಂದಾಗಲೀ ಆಗಬೇಕಾದುದೇನಿದೆ? ಅಂತಹ ಪುರುಷನು ಯಾವುದರ ಮೇಲೆ ಶ್ರದ್ಧೆಯಿಡುವನೋ ಅವನು ಅದೇ ಆಗಿಬಿಡುತ್ತಾನೆ[^1].

> 12256015a ಇತಿ ಧರ್ಮಃ ಸಮಾಖ್ಯಾತಃ ಸದ್ಭಿರ್ಧರ್ಮಾರ್ಥದರ್ಶಿಭಿಃ।  
12256015c ವಯಂ ಜಿಜ್ಞಾಸಮಾನಾಸ್ತ್ವಾ ಸಂಪ್ರಾಪ್ತಾ ಧರ್ಮದರ್ಶನಾತ್।।

ಧರ್ಮಾರ್ಥದರ್ಶಿಗಳು ಧರ್ಮವನ್ನು ಹೀಗೆಯೇ ವ್ಯಾಖ್ಯಾನಿಸಿದ್ದಾರೆ. ನಾವೂ ಈ ಧರ್ಮದ ವಿಷಯದಲ್ಲಿ ಜಿಜ್ಞಾಸೆಮಾಡುತ್ತಿದ್ದಾಗ ಶ್ರದ್ಧೆಯ ಸಂಬಂಧವಾದ ಈ ಧರ್ಮವು ಧರ್ಮದರ್ಶನನಿಂದ ನಮಗೆ ತಿಳಿಯಿತು.

> 12256016a ಸ್ಪರ್ಧಾಂ ಜಹಿ ಮಹಾಪ್ರಾಜ್ಞ ತತಃ ಪ್ರಾಪ್ಸ್ಯಸಿ ಯತ್ಪರಮ್।  
12256016c ಶ್ರದ್ಧಾವಾನ್ ಶ್ರದ್ದಧಾನಶ್ಚ ಧರ್ಮಾಂಶ್ಚೈವೇಹ ವಾಣಿಜಃ[^2]।  
12256016e ಸ್ವವರ್ತ್ಮನಿ ಸ್ಥಿತಶ್ಚೈವ ಗರೀಯಾನೇಷ ಜಾಜಲೇ।।

ಮಹಾಪ್ರಾಜ್ಞ! ಸ್ಪರ್ಧೆಯನ್ನು ತೊರೆ. ಅನಂತರ ಪರಮ ಪದವನ್ನು ಹೊಂದುವೆ. ಜಾಜಲೇ! ಈ ಶ್ರದ್ಧಾವಂತ ಶ್ರದ್ಧಾಳು ವಾಣಿಜನು ಧರ್ಮದ ಸ್ವರೂಪನೇ ಆಗಿರುತ್ತಾನೆ. ಶ್ರದ್ಧೆಯಿಂದ ಸ್ವಧರ್ಮದಲ್ಲಿ ನಿರತನಾಗಿರುವವನು ಎಲ್ಲರಿಗಿಂತಲೂ ಶ್ರೇಷ್ಠನೆನಿಸಿಕೊಳ್ಳುತ್ತಾನೆ.”

> 12256017a ಏವಂ ಬಹುಮತಾರ್ಥಂ ಚ ತುಲಾಧಾರೇಣ ಭಾಷಿತಮ್।  
12256017c ಸಮ್ಯಕ್ಚೈವಮುಪಾಲಬ್ಧೋ ಧರ್ಮಶ್ಚೋಕ್ತಃ ಸನಾತನಃ।।

ಹೀಗೆ ತುಲಾಧಾರನು ಬಹುಮತಾರ್ಥಗಳುಳ್ಳ, ಉತ್ತಮ ಪ್ರಯೋಜನವುಳ್ಳ ಮಾತುಗಳಿಂದ ಸನಾತನ ಧರ್ಮವನ್ನು ಹೇಳಿದನು.

> 12256018a ತಸ್ಯ ವಿಖ್ಯಾತವೀರ್ಯಸ್ಯ ಶ್ರುತ್ವಾ ವಾಕ್ಯಾನಿ ಸ ದ್ವಿಜಃ।  
12256018c ತುಲಾಧಾರಸ್ಯ ಕೌಂತೇಯ ಶಾಂತಿಮೇವಾನ್ವಪದ್ಯತ।।

ಕೌಂತೇಯ! ವಿಖ್ಯಾತವಾದ ಮತ್ತು ಪ್ರಭಾವಶಾಲಿಯಾದ ತುಲಾಧಾರನ ಮಾತುಗಳನ್ನು ಕೇಳಿ ದ್ವಿಜನು ಶಾಂತನಾದನು.

> 12256019a ತತೋಽಚಿರೇಣ ಕಾಲೇನ ತುಲಾಧಾರಃ ಸ ಏವ ಚ।  
12256019c ದಿವಂ ಗತ್ವಾ ಮಹಾಪ್ರಾಜ್ಞೌ ವಿಹರೇತಾಂ ಯಥಾಸುಖಮ್।  
12256019e ಸ್ವಂ ಸ್ವಂ ಸ್ಥಾನಮುಪಾಗಮ್ಯ ಸ್ವಕರ್ಮಫಲನಿರ್ಜಿತಮ್।।

ನಂತರ ಸ್ವಲ್ಪವೇ ಸಮಯದಲ್ಲಿ ಮಹಾಪ್ರಾಜ್ಞರಾದ ತುಲಾಧಾರ ಮತ್ತು ಅವನು, ತಮ್ಮ ತಮ್ಮ ಕರ್ಮಫಲಗಳಿಂದ ಜಯಿಸಲ್ಪಟ್ಟ  ದಿವಕ್ಕೆ ಹೋಗಿ ಯಥಾಸುಖವಾಗಿ ವಿಹರಿಸಿದರು.

> 12256020a ಸಮಾನಾಂ ಶ್ರದ್ದಧಾನಾನಾಂ ಸಂಯತಾನಾಂ ಸುಚೇತಸಾಮ್।  
12256020c ಕುರ್ವತಾಂ ಯಜ್ಞ ಇತ್ಯೇವ ನ ಯಜ್ಞೋ ಜಾತು ನೇಷ್ಯತೇ।।

ಲಾಭಾಲಾಭಗಳು ಸಮನಾಗಿರುವ, ಶ್ರದ್ಧಾವಂತ, ಜಿತೇಂದ್ರಿಯ, ಶುದ್ಧಚಿತ್ತರು ಕರ್ತ್ಯವ್ಯವೆಂದು ಮಾಡುವ ಯಜ್ಞವು ಎಂದೂ ನಿಷ್ಫಲವಾಗುವುದಿಲ್ಲ.

> 12256021a ಶ್ರದ್ಧಾ ವೈ ಸಾತ್ತ್ವಿಕೀ ದೇವೀ[^3] ಸೂರ್ಯಸ್ಯ ದುಹಿತಾ ನೃಪ।  
12256021c ಸಾವಿತ್ರೀ ಪ್ರಸವಿತ್ರೀ ಚ ಜೀವವಿಶ್ವಾಸಿನೀ ತಥಾ[^4]।।

ನೃಪ! ದೇವೀ ಶ್ರದ್ಧೆಯು ಸಾತ್ತ್ವಿಕೀ. ಸೂರ್ಯನ ಪುತ್ರಿಯು. ಅವಳು ಸಾವಿತ್ರೀ, ಪ್ರಸವಿತ್ರೀ ಮತ್ತು ಹಾಗೆಯೇ ಜೀವವಿಶ್ವಾಸಿನಿ ಕೂಡ.

> 12256022a ವಾಗ್ವೃದ್ಧಂ ತ್ರಾಯತೇ ಶ್ರದ್ಧಾ ಮನೋವೃದ್ಧಂ ಚ ಭಾರತ।  
12256022c ಯಥೌಪಮ್ಯೋಪದೇಶೇನ ಕಿಂ ಭೂಯಃ ಶ್ರೋತುಮಿಚ್ಚಸಿ।।

ಭಾರತ! ಮಂತ್ರಗಳನ್ನು ಹೇಳುವಾಗ ವರ್ಣಗಳ ಉಚ್ಛಾರಣೆಯಲ್ಲಿ ಅಥವಾ ಸ್ವರದಲ್ಲಿ ವ್ಯತ್ಯಾಸವಾದರೂ ಅಥವಾ ಮನಸ್ಸಿನಲ್ಲಿ ಅಸ್ಥಿರತೆಯಿದ್ದರೂ ಶ್ರದ್ಧೆಯು ಸ್ಖಾಲಿತ್ಯದೋಷವನ್ನು ನಿವಾರಿಸುತ್ತದೆ. ಈ ಉಪದೇಶವನ್ನು ಉಪಮೆಯಾಗಿ ಹೇಳಿದ್ದೇನೆ. ಇನ್ನೂ ಏನನ್ನು ಕೇಳಲು ಬಯಸುತ್ತೀಯೆ?”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಶಾಂತಿ ಪರ್ವಣಿ ಮೋಕ್ಷಧರ್ಮ ಪರ್ವಣಿ ತುಲಾಭಾರಜಾಜಲಿಸಂವಾದೇ ಷಟ್ಪಂಪಂಚಾಶದಧಿಕದ್ವಿಶತತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಶಾಂತಿ ಪರ್ವದಲ್ಲಿ ಮೋಕ್ಷಧರ್ಮ ಪರ್ವದಲ್ಲಿ ತುಲಾಭಾರಜಾಜಲಿಸಂವಾದ ಎನ್ನುವ ಇನ್ನೂರಾಐವತ್ತಾರನೇ ಅಧ್ಯಾಯವು.


</details>

[^1]: ಶ್ರದ್ಧಾಮಯೋಽಯಂ ಪುರುಷಃ ಯೋ ಯಚ್ಛ್ರದ್ಧಃ ಸ ಏವ ಸಃ।   (ಭೀಷ್ಮಪರ್ವ, ಭಗವದ್ಗೀತಾಪರ್ವ, ಅಧ್ಯಾಯ 39, ಶ್ಲೋಕ 3).

[^2]: ಧರ್ಮಶ್ಚೈವ ಹಿ ಜಾಜಲೇ।   (ಭಾರತ ದರ್ಶನ).

[^3]: ವೈವಸ್ವತೀ ಸೇಯಂ (ಭಾರತ ದರ್ಶನ).

[^4]: ಬಹಿರ್ವಾಙ್ಮನಸೀ ತತಃ।   (ಭಾರತ ದರ್ಶನ).
