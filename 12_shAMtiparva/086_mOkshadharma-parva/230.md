+++
title = "230: ಶುಕಾನುಪ್ರಶ್ನಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಶಾಂತಿ ಪರ್ವ**

**ಮೋಕ್ಷಧರ್ಮ ಪರ್ವ**

**ಅಧ್ಯಾಯ 230**


</details>

<details><summary>ಸಾರ</summary>

ಕರ್ಮತತ್ತ್ವದ ವಿವೇಚನೆ (1-6); ಯುಗಧರ್ಮವರ್ಣನೆ (7-18) ಮತ್ತು ಕಾಲದ ಮಹತ್ವ (19-21).


</details>

> 12230001 ವ್ಯಾಸ ಉವಾಚ।  
12230001a ಏಷಾ ಪೂರ್ವತರಾ ವೃತ್ತಿರ್ಬ್ರಾಹ್ಮಣಸ್ಯ ವಿಧೀಯತೇ।  
12230001c ಜ್ಞಾನವಾನೇವ ಕರ್ಮಾಣಿ ಕುರ್ವನ್ಸರ್ವತ್ರ ಸಿಧ್ಯತಿ।।

ವ್ಯಾಸನು ಹೇಳಿದನು: “ಬ್ರಾಹ್ಮಣನಿಗೆ ಈ ವೃತ್ತಿಯು ಬಹಳ ಹಿಂದಿನಿಂದಲೂ ವಿಧಿಸಲ್ಪಟ್ಟಿದೆ. ಜ್ಞಾನದಿಂದ ಕರ್ಮಗಳನ್ನು ಮಾಡಿ ಅವನು ಸರ್ವತ್ರ ಸಿದ್ಧಿಯನ್ನು ಪಡೆಯುತ್ತಾನೆ.

> 12230002a ತತ್ರ ಚೇನ್ನ ಭವೇದೇವಂ ಸಂಶಯಃ ಕರ್ಮನಿಶ್ಚಯೇ।  
12230002c ಕಿಂ ನು ಕರ್ಮ ಸ್ವಭಾವೋಽಯಂ ಜ್ಞಾನಂ ಕರ್ಮೇತಿ ವಾ ಪುನಃ।।

ಕರ್ಮನಿಶ್ಚಯದಲ್ಲಿ ಅವನಿಗೆ ಸಂಶಯವಿರುವುದಿಲ್ಲ. ಯಾವ ಕರ್ಮಗಳು ಸ್ವಾಭಾವಿಕವಾಗಿ ಮಾಡುವಂಥವುಗಳು ಮತ್ತು ಯಾವ ಕರ್ಮಗಳು ಜ್ಞಾನಯುಕ್ತವಾಗಿ ಮಾಡಬೇಕಾದವು?[^1]

> 12230003a ತತ್ರ ಚೇಹ ವಿವಿತ್ಸಾ ಸ್ಯಾಜ್ಜ್ಞಾನಂ ಚೇತ್ಪುರುಷಂ ಪ್ರತಿ।  
12230003c ಉಪಪತ್ತ್ಯುಪಲಬ್ಧಿಭ್ಯಾಂ ವರ್ಣಯಿಷ್ಯಾಮಿ ತಚ್ಚೃಣು।।

ಮನುಷ್ಯರಲ್ಲಿ ಜ್ಞಾನವನ್ನುಂಟುಮಾಡುವ ಕರ್ಮಗಳ ಕುರಿತು ನಾನು ಇದನ್ನು ತಿಳಿದುಕೊಂಡಿದ್ದೇನೆ ಮತ್ತು ಅನುಭವಿಸಿದ್ದೇನೆ. ಅದನ್ನು ವರ್ಣಿಸುತ್ತೇನೆ. ಕೇಳು.

> 12230004a ಪೌರುಷಂ ಕಾರಣಂ ಕೇ ಚಿದಾಹುಃ ಕರ್ಮಸು ಮಾನವಾಃ।  
12230004c ದೈವಮೇಕೇ ಪ್ರಶಂಸಂತಿ ಸ್ವಭಾವಂ ಚಾಪರೇ ಜನಾಃ।।

ಮಾನವರ ಕರ್ಮಗಳಲ್ಲಿ ಪುರುಷಪ್ರಯತ್ನವೇ ಕಾರಣವೆಂದು ಕೆಲವರು ಹೇಳುತ್ತಾರೆ. ಕೆಲವರು ದೈವವೊಂದನ್ನೇ ಪ್ರಶಂಸಿಸುತ್ತಾರೆ. ಇತರ ಜನರು ಸ್ವಭಾವವನ್ನು ಪ್ರಶಂಸಿಸುತ್ತಾರೆ.

> 12230005a ಪೌರುಷಂ ಕರ್ಮ ದೈವಂ ಚ ಫಲವೃತ್ತಿಸ್ವಭಾವತಃ।  
12230005c ತ್ರಯಮೇತತ್ ಪೃಥಗ್ಭೂತಮವಿವೇಕಂ ತು ಕೇ ಚನ।।

ಇನ್ನು ಕೆಲವರು ಪುರುಷಪ್ರಯತ್ನ, ದೈವ ಮತ್ತು ಸ್ವಾಭಾವಿಕ ಫಲವೃತ್ತಿ – ಈ ಮೂರನ್ನೂ ಪ್ರತ್ಯೇಕ ಪ್ರತ್ಯೇಕವಾಗಿ ಅಥವಾ ಒಂದಕ್ಕೊಂದು ಸೇರಿ ಕಾರಣಗಳಾಗುತ್ತವೆ ಎಂದೂ ಹೇಳುತ್ತಾರೆ.

> 12230006a ಏವಮೇತನ್ನ ಚಾಪ್ಯೇವಮುಭೇ ಚಾಪಿ ನ ಚಾಪ್ಯುಭೇ।  
12230006c ಕರ್ಮಸ್ಥಾ ವಿಷಮಂ ಬ್ರೂಯುಃ ಸತ್ತ್ವಸ್ಥಾಃ ಸಮದರ್ಶಿನಃ।।

ಕರ್ಮಸ್ಥರಲ್ಲಿ ಕೆಲವರು ಇವುಗಳಲ್ಲಿ ಒಂದೇ ಒಂದು ಕಾರಣವು ಎಂದೂ ಇನ್ನು ಕೆಲವರು ಇವುಗಳಲ್ಲಿ ಎರಡು ಕಾರಣಗಳೆಂದೂ, ಮತ್ತು ಇನ್ನು ಕೆಲವರು ಒಂದು ಪ್ರಧಾನ ಕಾರಣ, ಇನ್ನೊಂದು ಗೌಣ ಕಾರಣ – ಹೀಗೆ ಇವುಗಳನ್ನು ಬೇರೆಬೇರೆಯಾಗಿ ಕಾಣುತ್ತಾರೆ. ಆದರೆ ಸತ್ವಸ್ಥರು ಇವು ಮೂರೂ ಸಮಾನ ಕಾರಣಗಳೆಂದು ಕಂಡು ಅದನ್ನೇ ಹೇಳುತ್ತಾರೆ.

> 12230007a ತ್ರೇತಾಯಾಂ ದ್ವಾಪರೇ ಚೈವ ಕಲಿಜಾಶ್ಚ ಸಸಂಶಯಾಃ।  
12230007c ತಪಸ್ವಿನಃ ಪ್ರಶಾಂತಾಶ್ಚ ಸತ್ತ್ವಸ್ಥಾಶ್ಚ ಕೃತೇ ಯುಗೇ।।

ತ್ರೇತ, ದ್ವಾಪರ ಮತ್ತು ಕಲಿಯುಗಗಳಲ್ಲಿ ಸಂಶಯಗಳಿರುತ್ತವೆ. ಕೃತಯುಗದಲ್ಲಿ ತಪಸ್ವಿಗಳು ಸತ್ತ್ವಗುಣದಲ್ಲಿ ನೆಲೆಸಿದ್ದು ಪ್ರಶಾಂತರಾಗಿರುತ್ತಾರೆ.

> 12230008a ಅಪೃಥಗ್ದರ್ಶಿನಃ ಸರ್ವೇ ಋಕ್ಸಾಮಸು ಯಜುಃಷು ಚ।  
12230008c ಕಾಮದ್ವೇಷೌ ಪೃಥಗ್ ದೃಷ್ಟ್ವಾ[^2] ತಪಃ ಕೃತ ಉಪಾಸತೇ।।

ಕೃತಯುಗದಲ್ಲಿ ಎಲ್ಲರೂ ಋಕ್, ಯಜುಃ ಮತ್ತು ಸಾಮಗಳನ್ನು ಪ್ರತ್ಯೇಕವಾಗಿ ನೋಡುವುದಿಲ್ಲ. ಕಾಮ-ದ್ವೇಷಗಳನ್ನು ನೋಡಿ ಅವರು ತಪಸ್ಸನ್ನೇ ಉಪಾಸಿಸುತ್ತಾರೆ.

> 12230009a ತಪೋಧರ್ಮೇಣ ಸಂಯುಕ್ತಸ್ತಪೋನಿತ್ಯಃ ಸುಸಂಶಿತಃ।  
12230009c ತೇನ ಸರ್ವಾನವಾಪ್ನೋತಿ ಕಾಮಾನ್ಯಾನ್ಮನಸೇಚ್ಚತಿ।।

ತಪೋಧರ್ಮಸಂಯುಕ್ತನಾಗಿ ನಿತ್ಯವೂ ತಪಸ್ಸಿನಲ್ಲಿರುವ ಕಠೋರ ವ್ರತನಿಷ್ಠನು ತನ್ನ ಮನೋವಾಂಛಿತ ಸಕಲ ಕಾಮನೆಗಳನ್ನೂ ಪಡೆದುಕೊಳ್ಳುತ್ತಾನೆ.

> 12230010a ತಪಸಾ ತದವಾಪ್ನೋತಿ ಯದ್ಭೂತ್ವಾ ಸೃಜತೇ ಜಗತ್।  
12230010c ತದ್ಭೂತಶ್ಚ ತತಃ ಸರ್ವೋ ಭೂತಾನಾಂ ಭವತಿ ಪ್ರಭುಃ।।

ತಪಸ್ಸಿನಿಂದ ಜಗತ್ತನ್ನು ಸೃಷ್ಟಿಸಬಲ್ಲವನಾಗುತ್ತಾನೆ. ಆಗ ಅವನು ಸರ್ವ ಭೂತಗಳ ಪ್ರಭುವಾಗುತ್ತಾನೆ.

> 12230011a ತದುಕ್ತಂ ವೇದವಾದೇಷು ಗಹನಂ ವೇದದರ್ಶಿಭಿಃ।  
12230011c ವೇದಾಂತೇಷು ಪುನರ್ವ್ಯಕ್ತಂ ಕ್ರಮಯೋಗೇನ[^3] ಲಕ್ಷ್ಯತೇ।।

ಆ ಬ್ರಹ್ಮವಸ್ತುವಿನ ಕುರಿತು ವೇದಗಳಲ್ಲಿ ಹೇಳಿದ್ದಾರೆ. ವೇದದರ್ಶಿಗಳಿಗೂ ಅದು ಗಹನವಾದುದು. ವೇದಾಂತಗಳಲ್ಲಿ ಪುನಃ ಇದನ್ನು ವ್ಯಕ್ತಪಡಿಸಿದ್ದಾರೆ. ಕ್ರಮಯೋಗದಿಂದ ಇದನ್ನು ಕಾಣಬಹುದು.

> 12230012a ಆರಂಭಯಜ್ಞಾಃ[^4] ಕ್ಷತ್ರಸ್ಯ ಹವಿರ್ಯಜ್ಞಾ ವಿಶಃ ಸ್ಮೃತಾಃ।  
12230012c ಪರಿಚಾರಯಜ್ಞಾಃ ಶೂದ್ರಾಶ್ಚ ಜಪಯಜ್ಞಾ ದ್ವಿಜಾತಯಃ।।

ಪಶುವಧೆಯ ಯಜ್ಞಗಳು ಕ್ಷತ್ರಿಯನಿಗೆ ಮತ್ತು ಹವಿರ್ಯಜ್ಞಗಳು ವೈಶ್ಯನಿಗೆ ಎಂದು ಹೇಳಿದ್ದಾರೆ. ಪರಿಚಾರ ಯಜ್ಞಗಳು ಶೂದ್ರರಿಗೆ ಮತ್ತು ಜಪಯಜ್ಞವು ಬ್ರಾಹ್ಮಣರಿಗೆ.

> 12230013a ಪರಿನಿಷ್ಠಿತಕಾರ್ಯೋ ಹಿ ಸ್ವಾಧ್ಯಾಯೇನ ದ್ವಿಜೋ ಭವೇತ್।  
12230013c ಕುರ್ಯಾದನ್ಯನ್ನ ವಾ ಕುರ್ಯಾನ್ಮೈತ್ರೋ ಬ್ರಾಹ್ಮಣ ಉಚ್ಯತೇ।।

ವೈದಿಕ ಕರ್ಮಗಳನ್ನು ಮಾಡುವುದರಿಂದ ಮತ್ತು ಸ್ವಾಧ್ಯಾಯದಿಂದ ಬ್ರಾಹ್ಮಣನಾಗುತ್ತಾನೆ. ಅವನು ಅನ್ಯ ಕಾರ್ಯಗಳನ್ನು ಮಾಡಲಿ ಅಥವಾ ಮಾಡದೇ ಇರಲಿ, ಸರ್ವಭೂತಗಳ ಮೇಲಿನ ಮೈತ್ರಭಾವದಿಂದ ಅವನು ಬ್ರಾಹ್ಮಣನೆನಿಸಿಕೊಳ್ಳುತ್ತಾನೆ.

> 12230014a ತ್ರೇತಾದೌ ಸಕಲಾ ವೇದಾ ಯಜ್ಞಾ ವರ್ಣಾಶ್ರಮಾಸ್ತಥಾ।  
12230014c ಸಂರೋಧಾದಾಯುಷಸ್ತ್ವೇತೇ ವ್ಯಸ್ಯಂತೇ ದ್ವಾಪರೇ ಯುಗೇ।।

ತ್ರೇತಾಯುಗದ ಆದಿಯಲ್ಲಿ ವೇದಗಳು, ಯಜ್ಞಗಳು ಮತ್ತು ವರ್ಣಾಶ್ರಮಗಳು ಎಲ್ಲವೂ ಇರುತ್ತವೆ. ಆದರೆ ದ್ವಾಪರ ಯುಗದಲ್ಲಿ ಆಯುಸ್ಸು ಕಡಿಮೆಯಾಗುವುದರಿಂದ ಅವುಗಳೂ ಕ್ಷೀಣಿಸುತ್ತವೆ.

> 12230015a ದ್ವಾಪರೇ ವಿಪ್ಲವಂ ಯಾಂತಿ ವೇದಾಃ ಕಲಿಯುಗೇ ತಥಾ।  
12230015c ದೃಶ್ಯಂತೇ ನಾಪಿ ದೃಶ್ಯಂತೇ ಕಲೇರಂತೇ ಪುನಃ ಪುನಃ।।

ದ್ವಾಪರ ಮತ್ತು ಕಲಿಯುಗಗಳಲ್ಲಿ ವೇದಗಳು ಕ್ಷೋಭೆಗೊಳಗಾಗುತ್ತವೆ. ಕಲಿಯ ಅಂತ್ಯದಲ್ಲಿಯಂತೂ ವೇದಗಳು ಪುನಃ ಪುನಃ ಇರುವಂತೆ ಕಾಣುತ್ತವೆ ಮತ್ತು ಕಾಣುವುದಿಲ್ಲ.

> 12230016a ಉತ್ಸೀದಂತಿ ಸ್ವಧರ್ಮಾಶ್ಚ ತತ್ರಾಧರ್ಮೇಣ ಪೀಡಿತಾಃ।  
12230016c ಗವಾಂ ಭೂಮೇಶ್ಚ ಯೇ ಚಾಪಾಮೋಷಧೀನಾಂ ಚ ಯೇ ರಸಾಃ।।

ಸ್ವಧರ್ಮಗಳು ಹಾಳಾಗುತ್ತವೆ. ಅಧರ್ಮದಿಂದ ಪೀಡೆಗೊಳಗಾಗುತ್ತಾರೆ. ಗೋವು ಮತ್ತು ಭೂಮಿಗಳಲ್ಲಿ ಓಷಧಿ-ನೀರು-ರಸಗಳು ಕ್ಷೀಣಿಸುತ್ತವೆ.

> 12230017a ಅಧರ್ಮಾಂತರ್ಹಿತಾ ವೇದಾ ವೇದಧರ್ಮಾಸ್ತಥಾಶ್ರಮಾಃ।  
12230017c ವಿಕ್ರಿಯಂತೇ ಸ್ವಧರ್ಮಸ್ಥಾಃ ಸ್ಥಾವರಾಣಿ ಚರಾಣಿ ಚ।।

ವೇದಗಳೂ, ವೇದಧರ್ಮಗಳೂ, ಆಶ್ರಮಗಳೂ ಅಧರ್ಮಗಳಿಂದ ಮುಚ್ಚಿಹೋಗುತ್ತವೆ. ಸ್ಥಾವರ ಜಂಗಮಗಳೆಲ್ಲವೂ ಸ್ವಧರ್ಮಗಳಿಂದ ವಿಕಾರಗೊಳ್ಳುತ್ತವೆ.

> 12230018a ಯಥಾ ಸರ್ವಾಣಿ ಭೂತಾನಿ ವೃಷ್ಟಿರ್ಭೌಮಾನಿ ವರ್ಷತಿ।  
12230018c ಸೃಜತೇ ಸರ್ವತೋಽಂಗಾನಿ ತಥಾ ವೇದಾ ಯುಗೇ ಯುಗೇ।।

ಭೂಮಿಯ ಮೇಲೆ ಮಳೆಬಿದ್ದು ಹೇಗೆ ಸರ್ವ ಭೂತಗಳ ಪುಷ್ಟಿಯಾಗುತ್ತದೆಯೋ ಹಾಗೆ ಯುಗ ಯುಗಗಳಲ್ಲಿ ವೇದಗಳು ತಮ್ಮ ಅಂಗಗಳನ್ನು ಸೃಷ್ಟಿಸುತ್ತವೆ.

> 12230019a ವಿಸೃತಂ ಕಾಲನಾನಾತ್ವಮನಾದಿನಿಧನಂ ಚ ಯತ್।  
12230019c ಕೀರ್ತಿತಂ ತತ್ಪುರಸ್ತಾನ್ಮೇ ಯತಃ ಸಂಯಾಂತಿ ಯಾಂತಿ ಚ।।

ಹೀಗೆ ಕಾಲವು ನಾನಾರೂಪಗಳಲ್ಲಿ ವಿಸೃತಗೊಳ್ಳುತ್ತದೆ. ಅದಕ್ಕೆ ಆದಿ-ಅಂತ್ಯಗಳಿಲ್ಲ. ಕಾಲವೇ ಎಲ್ಲವನ್ನೂ ಹುಟ್ಟಿಸುತ್ತದೆ ಮತ್ತು ಸಂಕ್ಷಿಪ್ತಗೊಳಿಸುತ್ತದೆ ಎನ್ನುವುದನ್ನು ನಾನು ಈ ಮೊದಲೇ ನಿನಗೆ ಹೇಳಿದ್ದೇನೆ.

> 12230020a ಧಾತೇದಂ ಪ್ರಭವಸ್ಥಾನಂ ಭೂತಾನಾಂ ಸಂಯಮೋ ಯಮಃ।  
12230020c ಸ್ವಭಾವೇನ ಪ್ರವರ್ತಂತೇ ದ್ವಂದ್ವಸೃಷ್ಟಾನಿ ಭೂರಿಶಃ।।

ಸೃಷ್ಟಿಸ್ಥಾನದಲ್ಲಿ ಧಾತನಿದ್ದಾನೆ. ಭೂತಗಳನ್ನು ಯಮನು ನಿಯಂತ್ರಿಸುತ್ತಾನೆ. ಸ್ವಭಾವದಿಂದಾಗಿ ಇವು ಅನೇಕ ದ್ವಂದ್ವರೂಪಗಳನ್ನು ಸೃಷ್ಟಿಸುತ್ತವೆ.

> 12230021a ಸರ್ಗಃ ಕಾಲೋ ಧೃತಿರ್ವೇದಾಃ ಕರ್ತಾ ಕಾರ್ಯಂ ಕ್ರಿಯಾ ಫಲಮ್।  
12230021c ಏತತ್ತೇ ಕಥಿತಂ ತಾತ ಯನ್ಮಾಂ ತ್ವಂ ಪರಿಪೃಚ್ಚಸಿ।।

ಮಗೂ! ನೀನು ಕೇಳಿದ ಸೃಷ್ಟಿ, ಕಾಲ, ಧೃತಿ, ವೇದಗಳು, ಕರ್ತ, ಕಾರ್ಯ ಮತ್ತು ಕ್ರಿಯಾಫಲಗಳ ಕುರಿತು ನಿನಗೆ ಹೇಳಿದ್ದೇನೆ.””

<details><summary>ಸಮಾಪ್ತಿ</summary>
ಇತಿ ಶ್ರೀಮಹಾಭಾರತೇ ಶಾಂತಿಪರ್ವಣಿ ಮೋಕ್ಷಧರ್ಮಪರ್ವಣಿ ಶುಕಾನುಪ್ರಶ್ನೇ ತ್ರಿಂಶಾಧಿಕದ್ವಿಶತತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಶಾಂತಿಪರ್ವದಲ್ಲಿ ಮೋಕ್ಷಧರ್ಮಪರ್ವದಲ್ಲಿ ಶುಕಾನುಪ್ರಶ್ನ ಎನ್ನುವ ಇನ್ನೂರಾಮೂವತ್ತನೇ ಅಧ್ಯಾಯವು.


</details>

[^1]: ಈ ಶ್ಲೋಕಕ್ಕೆ ಇನ್ನೊಂದು ಅರ್ಥಬರುವ ಅನುವಾದವಿದೆ: ಆದರೆ ಕರ್ಮವು ಹಾಗೆಯೇ ಮಾಡಿದರೆ ಸಿದ್ಧಿಸುತ್ತದೆಯೋ ಅಥವಾ ಜ್ಞಾನಯುಕ್ತವಾಗಿದ್ದರೆ ಸಿದ್ಧಿಸುತ್ತದೆಯೋ ಎನ್ನುವುದರಲ್ಲಿ ಸಂಶಯವಿರಬಾರದು. ಹಾಗೆ ಸಂಶಯವಿಲ್ಲದೇ ಕರ್ಮವನ್ನು ಆಚರಿಸಿದರೆ ಅದು ಸಿದ್ಧಿಸುತ್ತದೆ. (ಭಾರತ ದರ್ಶನ).

[^2]: ಕೃತ್ವಾ (ಭಾರತ ದರ್ಶನ).

[^3]: ಕರ್ಮಯೋಗೇನ (ಭಾರತ ದರ್ಶನ).

[^4]: ಅಲಾಂಭಯಜ್ಞಾಃ (ಭಾರತ ದರ್ಶನ).
