+++
title = "189: ಜಾಪಕೋಪಾಖ್ಯಾನಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಶಾಂತಿ ಪರ್ವ**

**ಮೋಕ್ಷಧರ್ಮ ಪರ್ವ**

**ಅಧ್ಯಾಯ 189**


</details>

<details><summary>ಸಾರ</summary>

ಜಪಯಜ್ಞದ ಕುರಿತು ಯುಧಿಷ್ಠಿರನ ಪ್ರಶ್ನೆ ಮತ್ತು ಅದಕ್ಕುತ್ತರವಾಗಿ ಜಪ-ಧ್ಯಾನಗಳ ಮಹಿಮೆ-ಫಲಗಳು (1-21).


</details>

> 12189001 ಯುಧಿಷ್ಠಿರ ಉವಾಚ।  
12189001a ಚಾತುರಾಶ್ರಮ್ಯಮುಕ್ತಂ ತೇ ರಾಜಧರ್ಮಾಸ್ತಥೈವ ಚ।  
12189001c ನಾನಾಶ್ರಯಾಶ್ಚ ಬಹವ ಇತಿಹಾಸಾಃ ಪೃಥಗ್ವಿಧಾಃ।।

ಯುಧಿಷ್ಠಿರನು ಹೇಳಿದನು: “ನಾಲ್ಕು ಆಶ್ರಮಗಳು ಮತ್ತು ರಾಜಧರ್ಮಗಳ ಕುರಿತು ನೀನು ಹೇಳಿದ್ದೀಯೆ ಮತ್ತು ನಾನಾ ವಿಷಯಗಳನ್ನೊಳಗೊಂಡಿರುವ ಪ್ರತ್ಯೇಕ ವಿಧದ ಅನೇಕ ಇತಿಹಾಸಗಳನ್ನೂ ಹೇಳಿದ್ದೀಯೆ.

> 12189002a ಶ್ರುತಾಸ್ತ್ವತ್ತಃ ಕಥಾಶ್ಚೈವ ಧರ್ಮಯುಕ್ತಾ ಮಹಾಮತೇ।  
12189002c ಸಂದೇಹೋಽಸ್ತಿ ತು ಕಶ್ಚಿನ್ಮೇ ತದ್ಭವಾನ್ವಕ್ತುಮರ್ಹತಿ।।

ಮಹಾಮತೇ! ನಾನು ನಿನ್ನಿಂದ ಧರ್ಮಯುಕ್ತ ಕಥೆಗಳನ್ನೂ ಕೇಳಿದೆ. ಆದರೂ ನನ್ನಲ್ಲಿ ಕೆಲವು ಸಂದೇಹಗಳಿವೆ. ಅದರ ಕುರಿತು ನೀನು ಹೇಳಬೇಕು.

> 12189003a ಜಾಪಕಾನಾಂ ಫಲಾವಾಪ್ತಿಂ ಶ್ರೋತುಮಿಚ್ಚಾಮಿ ಭಾರತ।  
12189003c ಕಿಂ ಫಲಂ ಜಪತಾಮುಕ್ತಂ ಕ್ವ ವಾ ತಿಷ್ಠಂತಿ ಜಾಪಕಾಃ।।

ಭಾರತ! ಜಪಮಾಡುವವರಿಗೆ ದೊರೆಯುವ ಫಲವು ಎಂಥಹುದು? ಜಾಪಕರಿಗೆ ಜಪದ ಫಲವು ಯಾವುದು ಅಥವಾ ಜಪ ಮಾಡುವವರು ಯಾವ ಲೋಕಗಳನ್ನು ಪಡೆಯುತ್ತಾರೆ?

> 12189004a ಜಪಸ್ಯ ಚ ವಿಧಿಂ ಕೃತ್ಸ್ನಂ ವಕ್ತುಮರ್ಹಸಿ ಮೇಽನಘ।  
12189004c ಜಾಪಕಾ ಇತಿ ಕಿಂ ಚೈತತ್ಸಾಂಖ್ಯಯೋಗಕ್ರಿಯಾವಿಧಿಃ।।

ಅನಘ! ಜಪದ ವಿಧಿಯನ್ನು ಸಂಪೂರ್ಣವಾಗಿ ಹೇಳಬೇಕು. “ಜಾಪಕ” ಪದದ ತಾತ್ಪರ್ಯವೇನು? ಇದು ಸಾಂಖ್ಯಯೋಗ, ಧ್ಯಾನಯೋಗ ಅಥವಾ ಕ್ರಿಯಾಯೋಗ ಯಾವುದರ ಅನುಷ್ಠಾನವು?

> 12189005a ಕಿಂ ಯಜ್ಞವಿಧಿರೇವೈಷ ಕಿಮೇತಜ್ಜಪ್ಯಮುಚ್ಯತೇ।  
12189005c ಏತನ್ಮೇ ಸರ್ವಮಾಚಕ್ಷ್ವ ಸರ್ವಜ್ಞೋ ಹ್ಯಸಿ ಮೇ ಮತಃ।।

ಅಥವಾ ಈ ಜಪವೂ ಒಂದು ಯಜ್ಞವಿಧಿಯೇ? ಯಾವುದರ ಕುರಿತು ಜಪವನ್ನು ಮಾಡುತ್ತಾರೆ? ಇವೆಲ್ಲವನ್ನೂ ನನಗೆ ಹೇಳು. ನೀನು ಸರ್ವಜ್ಞನೆಂದೇ ನನ್ನ ಮತ.”

> 12189006 ಭೀಷ್ಮ ಉವಾಚ।  
12189006a ಅತ್ರಾಪ್ಯುದಾಹರಂತೀಮಮಿತಿಹಾಸಂ ಪುರಾತನಮ್।  
12189006c ಯಮಸ್ಯ ಯತ್ಪುರಾ ವೃತ್ತಂ ಕಾಲಸ್ಯ ಬ್ರಾಹ್ಮಣಸ್ಯ ಚ।।

ಭೀಷ್ಮನು ಹೇಳಿದನು: “ಇದರ ಕುರಿತು ಪುರಾತನ ಇತಿಹಾಸವಾದ ಯಮ, ಕಾಲ ಮತ್ತು ಬ್ರಾಹ್ಮಣರ ನಡುವೆ ಹಿಂದೆ ನಡೆದ ಈ ಘಟನೆಯನ್ನು ಉದಾಹರಿಸುತ್ತಾರೆ.

>[^1]12189007a ಸಂನ್ಯಾಸ ಏವ ವೇದಾಂತೇ ವರ್ತತೇ ಜಪನಂ ಪ್ರತಿ।  
12189007c ವೇದವಾದಾಭಿನಿರ್ವೃತ್ತಾ ಶಾಂತಿರ್ಬ್ರಹ್ಮಣ್ಯವಸ್ಥಿತೌ।  
[^2]12189007e ಮಾರ್ಗೌ ತಾವಪ್ಯುಭಾವೇತೌ ಸಂಶ್ರಿತೌ ನ ಚ ಸಂಶ್ರಿತೌ।।  
> 
ವೇದಾಂತದಲ್ಲಿ ಜಪದ ವಿಷಯದಲ್ಲಿ ಸಂನ್ಯಾಸವನ್ನೇ ಹೇಳಿದ್ದಾರೆ. ವೇದವಾದಗಳು ನಿರ್ವೃತ್ತಿ, ಶಾಂತಿ ಮತ್ತು ಬ್ರಹ್ಮನಿಷ್ಠೆಯ ಜ್ಞಾನವನ್ನುಂಟುಮಾಡುತ್ತವೆ.[^3] ಸಾಂಖ್ಯಯೋಗ ಮತ್ತು ಧ್ಯಾನಯೋಗ ಇವೆರಡು ಮಾರ್ಗಗಳೂ ಜಪವನ್ನು ಆಶ್ರಯಿಸಿಯೂ ಇವೆ, ಆಶ್ರಯಿಸದೆಯೂ ಇವೆ[^4].

> 12189008a ಯಥಾ ಸಂಶ್ರೂಯತೇ ರಾಜನ್ಕಾರಣಂ ಚಾತ್ರ ವಕ್ಷ್ಯತೇ।  
12189008c ಮನಃಸಮಾಧಿರತ್ರಾಪಿ ತಥೇಂದ್ರಿಯಜಯಃ ಸ್ಮೃತಃ।।

ರಾಜನ್! ಇದಕ್ಕೆ ಕಾರಣವನ್ನು ಹೇಗೆ ಕೇಳಿದ್ದೇವೋ ಹಾಗೆಯೇ ಹೇಳುತ್ತೇನೆ. ಸಾಂಖ್ಯ ಮತ್ತು ಯೋಗ – ಇವೆರಡೂ ಮಾರ್ಗಗಳಲ್ಲಿಯೂ ಮನೋನಿಗ್ರಹ ಮತ್ತು ಇಂದ್ರಿಯ ಸಂಯಮಗಳು ಅವಶ್ಯಕವಾಗಿವೆ.

> 12189009a ಸತ್ಯಮಗ್ನಿಪರೀಚಾರೋ ವಿವಿಕ್ತಾನಾಂ ಚ ಸೇವನಮ್।  
12189009c ಧ್ಯಾನಂ ತಪೋ ದಮಃ ಕ್ಷಾಂತಿರನಸೂಯಾ ಮಿತಾಶನಮ್।।  
12189010a ವಿಷಯಪ್ರತಿಸಂಹಾರೋ ಮಿತಜಲ್ಪಸ್ತಥಾ ಶಮಃ।  
12189010c ಏಷ ಪ್ರವೃತ್ತಕೋ ಧರ್ಮೋ ನಿವೃತ್ತಕಮಥೋ ಶೃಣು।।

ಸತ್ಯ, ಅಗ್ನಿಹೋತ್ರ, ಏಕಾಂತವಾಸ, ಧ್ಯಾನ, ತಪಸ್ಸು, ದಮ, ಕ್ಷಮೆ, ಅಸೂಯೆಯಿಲ್ಲದಿರುವುದು, ಮಿತಾಹಾರ, ವಿಷಯಗಳನ್ನು ಸಂಕುಚಿತಗೊಳಿಸುವುದು, ಮಿತಭಾಷಣ ಮತ್ತು ಶಮೆ – ಇವು ಯೋಗದಲ್ಲಿ ತೊಡಗುವಂತೆ ಮಾಡುವ ಪ್ರವರ್ತಕ ಯಜ್ಞಗಳು. ಈಗ ಯೋಗವಿರುದ್ಧಕಾರ್ಯಗಳಲ್ಲಿ ತೊಡಗಿಸದೇ ಇರುವ ನಿವೃತ್ತಕ ಯಜ್ಞದ ಕುರಿತು ಕೇಳು.

> 12189011a ಯಥಾ ನಿವರ್ತತೇ ಕರ್ಮ ಜಪತೋ ಬ್ರಹ್ಮಚಾರಿಣಃ।  
12189011c ಏತತ್ಸರ್ವಮಶೇಷೇಣ ಯಥೋಕ್ತಂ ಪರಿವರ್ಜಯೇತ್[^5]।  
12189011e ತ್ರಿವಿಧಂ[^6] ಮಾರ್ಗಮಾಸಾದ್ಯ ವ್ಯಕ್ತಾವ್ಯಕ್ತಮನಾಶ್ರಯಮ್।।

ಜಪವನ್ನು ಮಾಡುವ ಬ್ರಹ್ಮಚಾರಿಗೆ ಕರ್ಮಗಳು ನಿವೃತ್ತಿಹೊಂದುತ್ತವೆ. ವ್ಯಕ್ತ, ಅವ್ಯಕ್ತ ಮತ್ತು ಅನಾಶ್ರಯ ಎಂಬ ಈ ತ್ರಿವಿಧ ನಿವೃತ್ತಿಮಾರ್ಗವನ್ನನುಸರಿಸಿ ಹಿಂದೆ ಹೇಳಿದುದೆಲ್ಲವನ್ನೂ ಪರಿತ್ಯಜಿಸಬೇಕು.

> 12189012a ಕುಶೋಚ್ಚಯನಿಷಣ್ಣಃ ಸನ್ಕುಶಹಸ್ತಃ ಕುಶೈಃ ಶಿಖೀ।  
12189012c ಚೀರೈಃ ಪರಿವೃತಸ್ತಸ್ಮಿನ್ಮಧ್ಯೇ ಚನ್ನಃ ಕುಶೈಸ್ತಥಾ।।

ನಿವೃತ್ತಿಮಾರ್ಗದಲ್ಲಿ ಹೋಗುವವನು ದರ್ಬೆಗಳನ್ನು ಹಾಸಿ ಅದರ ಮೇಲೆ ಕುಳಿತುಕೊಳ್ಳಬೇಕು. ತನ್ನ ಕೈಯಲ್ಲಿಯೂ ದರ್ಬೆಗಳನ್ನು ಹಿಡಿದಿರಬೇಕು. ಶಿಖೆಯನ್ನೂ ದರ್ಬೆಗಳಿಂದ ಕಟ್ಟಿಕೊಳ್ಳಬೇಕು. ದರ್ಬೆಗಳನ್ನು ಸುತ್ತಲೂ ಮುಚ್ಚಿಕೊಂಡು ಮಧ್ಯದಲ್ಲಿ ಕುಳಿತಿರಬೇಕು.

> 12189013a ವಿಷಯೇಭ್ಯೋ ನಮಸ್ಕುರ್ಯಾದ್ವಿಷಯಾನ್ನ ಚ ಭಾವಯೇತ್।  
12189013c ಸಾಮ್ಯಮುತ್ಪಾದ್ಯ ಮನಸೋ ಮನಸ್ಯೇವ ಮನೋ ದಧತ್।।

ದೂರದಿಂದಲೇ ವಿಷಯಗಳನ್ನು ನಮಸ್ಕರಿಸಿ ವಿಷಯಗಳ ಕುರಿತು ಮನಸ್ಸಿನಲ್ಲಿ ಯೋಚಿಸಬಾರದು. ಮನಸ್ಸಿನಲ್ಲಿ ಸಾಮ್ಯತೆಯನ್ನು ತಂದುಕೊಂಡು ಮನಸ್ಸನ್ನು ಮನಸ್ಸಿನಲ್ಲಿಯೇ ಲಯಗೊಳಿಸಬೇಕು.

> 12189014a ತದ್ಧಿಯಾ ಧ್ಯಾಯತಿ ಬ್ರಹ್ಮ ಜಪನ್ವೈ ಸಂಹಿತಾಂ ಹಿತಾಮ್।  
12189014c ಸಂನ್ಯಸ್ಯತ್ಯಥ ವಾ ತಾಂ ವೈ ಸಮಾಧೌ ಪರ್ಯವಸ್ಥಿತಃ।।

ಅನಂತರ ಹಿತವಾದ ಸಂಹಿತೆಯನ್ನು[^7] ಜಪಿಸುತ್ತಾ ಬುದ್ಧಿಯಲ್ಲಿ ಪರಬ್ರಹ್ಮಪರಮಾತ್ಮನನ್ನು ಧ್ಯಾನಿಸಬೇಕು. ಸಮಾಧಿಸ್ಥನಾದ ನಂತರ ಆ ಸಂಹಿತೆಯ ಜಪವನ್ನು ನಿಲ್ಲಿಸಬಹುದು.

> 12189015a ಧ್ಯಾನಮುತ್ಪಾದಯತ್ಯತ್ರ ಸಂಹಿತಾಬಲಸಂಶ್ರಯಾತ್।  
12189015c ಶುದ್ಧಾತ್ಮಾ ತಪಸಾ ದಾಂತೋ ನಿವೃತ್ತದ್ವೇಷಕಾಮವಾನ್।।  
12189016a ಅರಾಗಮೋಹೋ ನಿರ್ದ್ವಂದ್ವೋ ನ ಶೋಚತಿ ನ ಸಜ್ಜತೇ।  
12189016c ನ ಕರ್ತಾಕರಣೀಯಾನಾಂ ನ ಕಾರ್ಯಾಣಾಮಿತಿ ಸ್ಥಿತಿಃ।।

ಸಂಹಿತೆಯ ಜಪದಿಂದ ದೊರೆಯುವ ಬಲವನ್ನುಪಯೋಗಿಸಿಕೊಂಡು ಸಾಧಕನು ತನ್ನ ಧ್ಯಾನದ ಸಿದ್ಧಿಯನ್ನು ಪಡೆಯುತ್ತಾನೆ. ತಪಸ್ಸಿನಿಂದ ಶುದ್ಧಾತ್ಮನೂ ಜಿತೇಂದ್ರಿಯನೂ ಆಗುತ್ತಾನೆ. ಕಾಮ-ಕ್ರೋಧ-ರಾಗ-ಮೋಹ ರಹಿತನಾಗುತ್ತಾನೆ. ದ್ವೇಷ-ಕಾಮನೆಗಳಿಂದ ನಿವೃತ್ತನಾಗುತ್ತಾನೆ. ನಿರ್ದ್ವಂದ್ವನಾಗಿ ಶೋಕಿಸುವುದೂ ಇಲ್ಲ ಮತ್ತು ಯಾವುದರಲ್ಲಿಯೂ ಆಸಕ್ತನೂ ಆಗುವುದಿಲ್ಲ. ಕರ್ಮಗಳಿಗೆ ಕಾರಣನೆಂದಾಗಲೀ ಕರ್ತೃವೆಂದಾಗಲೀ ಭಾವಿಸುವುದಿಲ್ಲ. ಎಲ್ಲ ಕಾರ್ಯಗಳನ್ನೂ ಅಭಿಮಾನರಹಿತನಾಗಿ ಮಾಡುತ್ತಾನೆ.

> 12189017a ನ ಚಾಹಂಕಾರಯೋಗೇನ ಮನಃ ಪ್ರಸ್ಥಾಪಯೇತ್ಕ್ವ ಚಿತ್।  
12189017c ನ ಚಾತ್ಮಗ್ರಹಣೇ[^8] ಯುಕ್ತೋ ನಾವಮಾನೀ ನ ಚಾಕ್ರಿಯಃ।।

ಅವನು ಎಂದೂ ಮನಸ್ಸಿನೊಂದಿಗೆ ಅಹಂಕಾರವನ್ನು ಜೋಡಿಸುವುದಿಲ್ಲ. ಅವನು ಸ್ವಾರ್ಥಸಾದನೆಯಲ್ಲಿ ತೊಡಗುವುದಿಲ್ಲ, ಯಾರನ್ನೂ ಅಪಮಾನಿಸುವುದಿಲ್ಲ ಮತ್ತು ಅಕರ್ಮಣ್ಯನೂ ಆಗಿರುವುದಿಲ್ಲ.

> 12189018a ಧ್ಯಾನಕ್ರಿಯಾಪರೋ ಯುಕ್ತೋ ಧ್ಯಾನವಾನ್ ಧ್ಯಾನನಿಶ್ಚಯಃ।  
12189018c ಧ್ಯಾನೇ ಸಮಾಧಿಮುತ್ಪಾದ್ಯ ತದಪಿ ತ್ಯಜತಿ ಕ್ರಮಾತ್।।

ಧ್ಯಾನಕ್ರಿಯಾಪರನಾಗಿದ್ದುಕೊಂಡು ಧ್ಯಾನನಿಷ್ಠನಾಗಿ ಧ್ಯಾನದ ಮೂಲಕವೇ ತತ್ತ್ವವನ್ನು ಅರಿತುಕೊಳ್ಳುತ್ತಾನೆ. ಧ್ಯಾನದ ಮೂಲಕ ಸಮಾಧಿಸ್ಥಿತಿಯನ್ನು ಹೊಂದಿ ಅನುಕ್ರಮವಾಗಿ ಜಪವನ್ನೂ ಧ್ಯಾನಕರ್ಮವನ್ನೂ ಪರಿತ್ಯಜಿಸುತ್ತಾನೆ.

> 12189019a ಸ ವೈ ತಸ್ಯಾಮವಸ್ಥಾಯಾಂ ಸರ್ವತ್ಯಾಗಕೃತಃ ಸುಖೀ।  
12189019c ನಿರೀಹಸ್ತ್ಯಜತಿ[^9] ಪ್ರಾಣಾನ್ಬ್ರಾಹ್ಮೀಂ ಸಂಶ್ರಯತೇ ತನುಮ್।।

ಆ ಅವಸ್ಥೆಯಲ್ಲಿ ಅವನು ಸರ್ವವನ್ನೂ ತ್ಯಾಗಮಾಡಿ ಸುಖಿಯಾಗಿರುತ್ತಾನೆ. ಏನನ್ನೂ ಬಯಸದೇ ಪ್ರಾಣಗಳನ್ನು ತ್ಯಜಿಸಿ ವಿಶುದ್ಧ ಪರಬ್ರಹ್ಮ ಪರಮಾತ್ಮನ ಸ್ವರೂಪವನ್ನು ಪ್ರವೇಶಿಸುತ್ತಾನೆ.

> 12189020a ಅಥ ವಾ ನೇಚ್ಚತೇ ತತ್ರ ಬ್ರಹ್ಮಕಾಯನಿಷೇವಣಮ್।  
12189020c ಉತ್ಕ್ರಾಮತಿ ಚ ಮಾರ್ಗಸ್ಥೋ ನೈವ ಕ್ವ ಚನ ಜಾಯತೇ।।

ಬ್ರಹ್ಮಕಾಯವನ್ನು ಪ್ರವೇಶಿಸಲು ಇಷ್ಟವಿಲ್ಲದಿದ್ದರೆ ದೇವಯಾನದ ಮಾರ್ಗದಲ್ಲಿ ಉತ್ಕ್ರಮಿಸಿ ಮೇಲಿನ ಲೋಕಗಳಿಗೆ ಹೋಗುತ್ತಾನೆ. ಅಂಥವರು ಪುನಃ ಹುಟ್ಟುವುದಿಲ್ಲ.

> 12189021a ಆತ್ಮಬುದ್ಧಿಂ ಸಮಾಸ್ಥಾಯ ಶಾಂತೀಭೂತೋ ನಿರಾಮಯಃ।  
12189021c ಅಮೃತಂ ವಿರಜಃಶುದ್ಧಮಾತ್ಮಾನಂ ಪ್ರತಿಪದ್ಯತೇ।।

ಆತ್ಮಸಮಾಧಿಯನ್ನು ಹೊಂದಿ ಯೋಗಿಯು ರಜೋಗುಣರಹಿತನಾಗಿ ನಿರ್ಮಲನಾಗಿ ಶಾಂತಸ್ವರೂಪನಾಗಿ ಅಮೃತಸ್ವರೂಪವಾದ ವಿಶುದ್ಧ ಆತ್ಮನನ್ನು ಹೊಂದುತ್ತಾನೆ.”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಶಾಂತಿಪರ್ವಣಿ ಮೋಕ್ಷಧರ್ಮಪರ್ವಣಿ ಜಾಪಕೋಪಾಖ್ಯಾನೇ ಏಕೋನನವತ್ಯಧಿಕಶತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಶಾಂತಿಪರ್ವದಲ್ಲಿ ಮೋಕ್ಷಧರ್ಮಪರ್ವದಲ್ಲಿ ಜಾಪಕೋಪಾಖ್ಯಾನ ಎನ್ನುವ ನೂರಾಎಂಭತ್ತೊಂಭತ್ತನೇ ಅಧ್ಯಾಯವು.


</details>

[^1]: ಇದಕ್ಕೆ ಮೊದಲು ಈ ಒಂದು ಶ್ಲೋಕಾರ್ಧವಿದೆ: ಸಾಂಖ್ಯಯೋಗೌ ತು ಯಾವುಕ್ತೌ ಮುನಿಭಿರ್ಮೋಕ್ಷದರ್ಶಿಭಿಃ।   (ಗೀತಾ ಪ್ರೆಸ್/ಭಾರತ ದರ್ಶನ).

[^2]: ಇದಕ್ಕೆ ಮೊದಲು ಈ ಒಂದು ಅಧಿಕ ಶ್ಲೋಕಾರ್ಧವಿದೆ: ಸಾಂಖ್ಯಯೋಗೌ ತು ಯಾವುಕ್ತೌ ಮುನಿಭಿಃ ಸಮದರ್ಶಿಭಿಃ।   (ಗೀತಾ ಪ್ರೆಸ್/ಭಾರತ ದರ್ಶನ)

[^3]: ಆದುದರಿಂದ ಅಲ್ಲಿ ಜಪದ ಅವಶ್ಯಕತೆಯಿರುವುದಿಲ್ಲ (ಗೀತಾ ಪ್ರೆಸ್/ಭಾರತ ದರ್ಶನ).

[^4]: ಆ ಎರಡು ಮಾರ್ಗಗಳೂ ಚಿತ್ತಶುದ್ಧಿಯಾಗುವವರೆಗೆ ಜಪವನ್ನು ಆಶ್ರಯಿಸಿರುತ್ತವೆ. ಚಿತ್ತಶುದ್ಧಿಯಾದ ನಂತರ ಜಪವನ್ನು ಆಶ್ರಯಿಸಿರುವುದಿಲ್ಲ (ಗೀತಾ ಪ್ರೆಸ್/ಭಾರತ ದರ್ಶನ).

[^5]: ಪರಿವರ್ತಯೇತ್।   (ಗೀತಾ ಪ್ರೆಸ್/ಭಾರತ ದರ್ಶನ).

[^6]: ನಿವೃತ್ತಂ (ಗೀತಾ ಪ್ರೆಸ್/ಭಾರತ ದರ್ಶನ).

[^7]: ಉಪನಿಷತ್ಸಂಹಿತೆ (ಭಾರತ ದರ್ಶನ), ವೇದಸಂಹಿತೆಯ ಪ್ರಣವ ಮತ್ತು ಗಾಯತ್ರೀ ಮಂತ್ರ (ಗೀತಾ ಪ್ರೆಸ್).

[^8]: ಚಾರ್ಥಗ್ರಹಣೇ (ಗೀತಾ ಪ್ರೆಸ್/ಭಾರತ ದರ್ಶನ).

[^9]: ನಿರಿಚ್ಛಸ್ತ್ಯಜತಿ (ಗೀತಾ ಪ್ರೆಸ್/ಭಾರತ ದರ್ಶನ).
