+++
title = "351: ಉಂಚವೃತ್ಯುಪಾಖ್ಯಾನಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಶಾಂತಿ ಪರ್ವ**

**ಮೋಕ್ಷಧರ್ಮ ಪರ್ವ**

**ಅಧ್ಯಾಯ 351**


</details>

<details><summary>ಸಾರ</summary>

ಉಂಚ ಮತ್ತು ಶಿಲವೃತ್ತಿಯಿಂದ ಪುರುಷನು ಸಿದ್ಧನಾಗಿ ದಿವ್ಯಗತಿಯನ್ನು ಪಡೆದುದು (1-6).


</details>


> 12351001 ಸೂರ್ಯ ಉವಾಚ।   
12351001a ನೈಷ ದೇವೋಽನಿಲಸಖೋ ನಾಸುರೋ ನ ಚ ಪನ್ನಗಃ।  
12351001c ಉಂಚವೃತ್ತಿವ್ರತೇ ಸಿದ್ಧೋ ಮುನಿರೇಷ ದಿವಂ ಗತಃ।।

ಸೂರ್ಯನು ಹೇಳಿದನು: “ಇವನು ಅನಿಲಸಖ ಅಗ್ನಿದೇವನಲ್ಲ. ಅಸುರನೂ ಅಲ್ಲ. ಪನ್ನಗನೂ ಅಲ್ಲ. ಉಂಚವೃತ್ತಿವ್ರತದಿಂದ ಸಿದ್ಧಿಯನ್ನು ಪಡೆದ ಈ ಮುನಿಯು ನನ್ನ ಮೂಲಕವಾಗಿ ದಿವಕ್ಕೆ ಹೋದನು.

> 12351002a ಏಷ ಮೂಲಫಲಾಹಾರಃ ಶೀರ್ಣಪರ್ಣಾಶನಸ್ತಥಾ।  
12351002c ಅಂಬ್ಭಕ್ಷೋ ವಾಯುಭಕ್ಷಶ್ಚ ಆಸೀದ್ವಿಪ್ರಃ ಸಮಾಹಿತಃ।।

ಈ ವಿಪ್ರನು ಕಂದ-ಮೂಲ-ಫಲಗಳನ್ನೇ ಆಹಾರವನ್ನಾಗಿ ತಿನ್ನುತ್ತಿದ್ದನು. ಒಣಗಿದ ಎಲೆಗಳನ್ನು ತಿನ್ನುತ್ತಿದ್ದನು. ಏಕಾಗ್ರಚಿತ್ತನಾಗಿ ಕೇವಲ ನೀರನ್ನೇ ಕುಡಿಯುತ್ತಾ ಮತ್ತು ಗಾಳಿಯನ್ನೇ ಸೇವಿಸುತ್ತಾ ಇರುತ್ತಿದ್ದನು.

> 12351003a ಋಚಶ್ಚಾನೇನ ವಿಪ್ರೇಣ ಸಂಹಿತಾಂತರಭಿಷ್ಟುತಾಃ।  
12351003c ಸ್ವರ್ಗದ್ವಾರಕೃತೋದ್ಯೋಗೋ ಯೇನಾಸೌ ತ್ರಿದಿವಂ ಗತಃ।।

ಈ ವಿಪ್ರನು ಸಂಹಿತೆಯ ಮಂತ್ರಗಳ ಮೂಲಕ ಋಚನನ್ನು ಸ್ತೋತ್ರಮಾಡಿದನು. ಸ್ವರ್ಗಲೋಕವನ್ನು ಪಡೆಯಲು ಸತತವಾಗಿ ಪ್ರಯತ್ನಿಸಿ ಇವನು ಈಗ ಸ್ವರ್ಗಕ್ಕೆ ಹೋದನು.

> 12351004a ಅಸನ್ನಧೀರನಾಕಾಂಕ್ಷೀ ನಿತ್ಯಮುಂಚಶಿಲಾಶನಃ।  
12351004c ಸರ್ವಭೂತಹಿತೇ ಯುಕ್ತ ಏಷ ವಿಪ್ರೋ ಭುಜಂಗಮ।।

ಭುಜಂಗಮ! ಈ ವಿಪ್ರನು ಅಧೀರನೂ ಅನಾಕಾಂಕ್ಷಿಯೂ ಆಗಿದ್ದನು. ನಿತ್ಯವೂ ಉಂಚಶಿಲವೃತ್ತಿ[^1]ಯಿಂದ ಪ್ರಾಪ್ತವಾದ ಅನ್ನದಿಂದಲೇ ಜೀವನವನ್ನು ನಿರ್ವಹಿಸುತ್ತಿದ್ದನು. ಸರ್ವಭೂತಹಿತರತನಾಗಿದ್ದನು.

> 12351005a ನ ಹಿ ದೇವಾ ನ ಗಂಧರ್ವಾ ನಾಸುರಾ ನ ಚ ಪನ್ನಗಾಃ।  
12351005c ಪ್ರಭವಂತೀಹ ಭೂತಾನಾಂ ಪ್ರಾಪ್ತಾನಾಂ ಪರಮಾಂ ಗತಿಮ್।।

ಇಂತಹ ಉಂಚವೃತ್ತಿವ್ರತಧಾರಿಗಳು ಪಡೆಯುವ ಉತ್ತಮ ಗತಿಯನ್ನು ದೇವತೆಗಳಾಗಲೀ, ಗಂಧರ್ವರಾಗಲೀ, ಅಸುರರಾಗಲೀ, ಪನ್ನಗರಾಗಲೀ ಪಡೆದುಕೊಳ್ಳಲಾರರು.””

> 12351006 ನಾಗ ಉವಾಚ।   
12351006a ಏತದೇವಂವಿಧಂ ದೃಷ್ಟಮಾಶ್ಚರ್ಯಂ ತತ್ರ ಮೇ ದ್ವಿಜ।  
12351006c ಸಂಸಿದ್ಧೋ ಮಾನುಷಃ ಕಾಯೋ ಯೋಽಸೌ ಸಿದ್ಧಗತಿಂ ಗತಃ।  
12351006e ಸೂರ್ಯೇಣ ಸಹಿತೋ ಬ್ರಹ್ಮನ್ ಪೃಥಿವೀಂ ಪರಿವರ್ತತೇ।।

ನಾಗನು ಹೇಳಿದನು: “ದ್ವಿಜ! ಬ್ರಹ್ಮನ್! ಅಲ್ಲಿ ನಾನು ಈ ವಿಧವಾದ ಆಶ್ಚರ್ಯವನ್ನು ನೋಡಿದೆನು. ಆ ಸಂಸಿದ್ಧ ಮನುಷ್ಯನು ಸಿದ್ಧರ ಗತಿಯನ್ನು ಪಡೆದು ಸೂರ್ಯನೊಡನೆ ಸೇರಿಕೊಂಡು ಪೃಥ್ವಿಯನ್ನು ಸುತ್ತುತ್ತಿದ್ದಾನೆ.”



<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಶಾಂತಿಪರ್ವಣಿ ಮೋಕ್ಷಧರ್ಮಪರ್ವಣಿ ಉಂಚವೃತ್ಯುನಪಾಖ್ಯಾನೇ ಏಕಪಂಚಾಶದಧಿಕತ್ರಿಶತತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಶಾಂತಿಪರ್ವದಲ್ಲಿ ಮೋಕ್ಷಧರ್ಮಪರ್ವದಲ್ಲಿ ಉಂಚವೃತ್ಯುಪಾಖ್ಯಾನ ಎನ್ನುವ ಮುನ್ನೂರಾಐವತ್ತೊಂದನೇ ಅಧ್ಯಾಯವು.

</details>

[^1]: ಹೊಲದ ಕೊಯಿಲಾದನಂತರ ಕೆಳಗೆ ಬಿದ್ದಿರುವ ಕಾಳುಗಳನ್ನೇ ಆರಿಸಿಕೊಂಡು ತಿನ್ನುವುದು (ಭಾರತ ದರ್ಶನ).
