+++
title = "182: ಉಷಯಾ ಸಹಾನಿರುದ್ಧಸ್ಯ ವಿವಾಹಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಖಿಲಭಾಗೇ ಹರಿವಂಶಃ**

**ವಿಷ್ಣು ಪರ್ವ**

**ಅಧ್ಯಾಯ 182**


</details>

<details><summary>ಸಾರ</summary>

ದ್ವಾರಕೆಯಲ್ಲಿ ಉತ್ಸವ, ಉಷೆಯು ಅಂತಃಪುರವನ್ನು ಪ್ರವೇಶಿಸಿದುದು ಮತ್ತು ಅವಳ ಸತ್ಕಾರ (1-20), ಕೃಷ್ಣನ ಮತ್ತು ವಿಷ್ಣುಪರ್ವದ ಮಹಿಮೆ (21-41).

</details>


> 19182001  ವೈಶಂಪಾಯನ ಉವಾಚ ।  
19182001a ಅಥಾಹುಕೋ ಮಹಾಬಾಹುಃ ಕೃಷ್ಣಂ ಪ್ರಾಹ ಮಹಾದ್ಯುತಿಃ ।  
19182001c ಹರ್ಷಾದುತ್ಫುಲ್ಲನಯನಃ ಶ್ರೂಯತಾಂ ಯದುನಂದನ ।।  

ವೈಶಂಪಾಯನನು ಹೇಳಿದನು: “ಆಗ ಮಹಾದ್ಯುತಿ ಮಹಾಬಾಹು ಆಹುಕ ಉಗ್ರಸೇನನು ಹರ್ಷದಿಂದ ಕಣ್ಣುಗಳನ್ನು ಅರಳಿಸಿ ಕೃಷ್ಣನಿಗೆ ಹೇಳಿದನು: “ಯದುನಂದನ! ಕೇಳಬೇಕು.

> 19182002a ಏವಂ ಗತೇಽನಿರುದ್ಧಸ್ಯ ಕ್ರಿಯತಾಂ ಮಹದುತ್ಸವಃ ।  
19182002c ಕ್ಷೇಮಾತ್ಪ್ರತ್ಯಾಗತಂ ದೃಷ್ಟ್ವಾ ಸೇವ್ಯಮಾನಾಃ ಮಹಾಮತೇ ।।  

ಮಹಾಮತೇ! ಹೀಗೆ ಕ್ಷೇಮದಿಂದ ಹಿಂದಿರುಗಿದ ಅನಿರುದ್ಧನನ್ನು ಕಂಡು ಅವನ ಸೇವೆಗಾಗಿ ಮಹಾ ಉತ್ಸವವನ್ನು ರಚಿಸಬೇಕು. 

> 19182003a ಉಷಾಪಿ ಚ ಮಹಾಭಾಗಾ ಸಖೀಭಿಃ ಪರಿವಾರಿತಾ ।  
19182003c ರಮತೇ ಪರಯಾ ಪ್ರೀತ್ಯಾ ಚಾನಿರುದ್ಧೇನ ಸಂಗತಾ ।।  

ಸಖಿಗಳಿಂದ ಪರಿವಾರಿತಳಾಗಿರುವ ಮಹಾಭಾಗೆ ಉಷೆಯೂ ಕೂಡ ಪರಮ ಪ್ರೀತಿಯಿಂದ ಅನಿರುದ್ಧನೊಡನೆ ರಮಿಸುತ್ತಿದ್ದಾಳೆ. 

> 19182004a ಕುಂಭಾಂಡದುಹಿತಾ ರಾಮಾ ಉಷಾಯಾಃ ಸಖಿಮಂಡಲೇ ।  
19182004c ಪ್ರವೇಶ್ಯತಾಂ ಮಹಾಭಾಗಾ ವೈದರ್ಭೀಂ ವರ್ಧಯತ್ಯುತ ।।  

ಉಷೆಯ ಸಖಿಮಂಡಲದಲ್ಲಿರುವ ಕುಂಭಾಂಡನ ಮಗಳು ರಾಮೆಯೊಂದಿಗೆ ಉಷೆಯು ಅಂತಃಪುರವನ್ನು ಪ್ರವೇಶಿಸಲಿ ಮತ್ತು ಮಹಾಭಾಗೆ ವೈದರ್ಭಿ ರುಕ್ಮಿಣಿಯು ಅವಳನ್ನು ಅಭಿನಂದಿಸಲಿ.

> 19182005a ಸಾಂಬಾಯ ದೀಯತಾಂ ರಾಮಾ ಕುಂಭಾಂಡದುಹಿತಾ ಶುಭಾ ।  
19182005c ಶೇಷಾಶ್ಚ ಕನ್ಯಾ ನ್ಯಸ್ಯಂತಾಂ ಕುಮಾರಾಣಾಂ ಯಥಾಕ್ರಮಮ್ ।।  

ಕುಂಭಾಂಡನ ಮಗಳು ಶುಭೆ ರಾಮೆಯನ್ನು ಸಾಂಬನಿಗೆ ಕೊಡೋಣ. ಉಳಿದ ಕನ್ಯೆಯರನ್ನು ಯಥಾಕ್ರಮವಾಗಿ ಉಳಿದ ಕುಮಾರರಿಗೆ ಒಪ್ಪಿಸೋಣ.”

> 19182006a ವರ್ತತೇ ಸೋತ್ಸವಸ್ತತ್ರ ಅನಿರುದ್ಧಸ್ಯ ವೇಶ್ಮನಿ ।  
19182006c ಗೃಹೇ ಶ್ರೀಧನ್ವನಶ್ಚೈವ ಶುಭಸ್ತತ್ರ ಪ್ರವರ್ತತೇ ।।  

ಅನಿರುದ್ಧನ ಭವನದಲ್ಲಿ ಉತ್ಸವವು ನಡೆಯಿತು ಮತ್ತು ಶೀಧನ್ವನ ಶುಭ ಮನೆಯಲ್ಲಿಯೂ ಕೂಡ ಉತ್ಸವವು ನಡೆಯಿತು.

> 19182007a ವಾದಯಂತಿ ಪುರೇ ತತ್ರ ನಾರ್ಯೋ ಮದವಶಂ ಗತಾಃ ।  
19182007c ನೃತ್ಯಂತೇ ಚಾಪ್ಸರಾಸ್ತತ್ರ ಗಾಯಂತಿ ಚ ತಥಾಪರಾಃ ।।  

ಅಲ್ಲಿ ಪುರದ ನಾರಿಯರು ಮದವಶರಾಗಿ ವಾದ್ಯಗಳನ್ನು ನುಡಿಸುತ್ತಿದ್ದರು. ಕೆಲವು ಅಪ್ಸರೆಯರು ಕೂಡ ಅಲ್ಲಿ ಹಾಡುತ್ತಿದ್ದರು ಮತ್ತು ನರ್ತಿಸುತ್ತಿದ್ದರು.

> 19182008a ಕಾಶ್ಚಿತ್ಪ್ರಮುದಿತಾಸ್ತತ್ರ ಕಾಶ್ಚಿದನ್ಯೋನ್ಯಮಬ್ರುವನ್ ।  
19182008c ನಾನಾವರ್ಣಾಂಬರಧರಾಃ ಕ್ರೀಡಮಾನಾಸ್ತತಸ್ತತಃ  ।।  

ಕೆಲವು ಸ್ತ್ರೀಯರು ಅಲ್ಲಿ ವಿನೋದಿಸುತ್ತಿದ್ದರು. ಕೆಲವರು ಅನ್ಯೋನ್ಯರೊಡನೆ ಮಾತನಾಡುತ್ತಿದ್ದರು. ಅಲ್ಲಲ್ಲಿ ನಾನಾವರ್ಣದ ವಸ್ತ್ರಗಳುನ್ನುಟ್ಟು ಆಡುತ್ತಿದ್ದರು.

> 19182009a ಅಭಿಯಾಂತಿ ತತೋಽನ್ಯೋನ್ಯಂ ಕಾಶ್ಚಿನ್ಮದವಶಾತ್ಸ್ವಯಮ್ ।  
19182009c ಕ್ರೀಡಂತಿ ಕಾಶ್ಚಿದಕ್ಷೈಸ್ತು ಹರ್ಷಾದುತ್ಫುಲ್ಲಲೋಚನಾಃ ।।  

ಕೆಲವು ಸ್ತ್ರೀಯರು ಯೌವನ ಮದಕ್ಕೆ ವಶೀಭೂತರಾಗಿ ಪರಸ್ಪರರನ್ನೇ ಆಲಂಗಿಸುತ್ತಿದ್ದರು. ಹರ್ಷದಿಂದ ಅರಳಿದ ಕಣ್ಣುಗಳಿಂದ ಕೆಲವರು ದ್ಯೂತಕ್ರೀಡೆಯಲ್ಲಿ ತೊಡಗಿದ್ದರು.

> 19182010a ಮಾಯೂರಂ ರಥಮಾರುಹ್ಯ ಸಖೀಭಿಃ ಪರಿವಾರಿತಾ ।  
19182010c ಉಷಾ ಸಂಪ್ರೇಷಿತಾ ದೇವ್ಯಾ ರುದ್ರಾಣ್ಯಾ ಪ್ರತಿಗೃಹ್ಯತಾಮ್ ।।  
19182011a ಇಯಂ ಚೈವ ಕುಲಶ್ಲಾಘ್ಯಾ ನಾಮ್ನೋಷಾ ಸುಂದರೀ ವರಾ ।  
19182011c ಬಾಣಪುತ್ರೀ ತವವಧೂಃ ಪ್ರತಿಗೃಹ್ಣೀಷ್ವ ಭಾಮಿನೀಮ್ ।।  

(ಆ ಮೊದಲೇ ಉಷೆಯ ರಥವು ದ್ವಾರದಲ್ಲಿ ಬರಲು ಕೃಷ್ಣನು ರುಕ್ಮಿಣಿಗೆ ಹೇಳಿದನು): “ರುದ್ರಾಣಿ ದೇವಿಯು ಮಯೂರ ರಥವನ್ನೇರಿಸಿ ಕಳುಹಿಸಿರುವ ಸಖಿಗಳಿಂದ ಪರಿವಾರಿತಳಾಗಿರುವ ಉಷೆಯನ್ನು ಬರಮಾಡಿಕೋ! ಇದು ನಮ್ಮ ಕುಲಕ್ಕೆ ಶ್ಲಾಘನೀಯವಾದುದು. ಈ ಶ್ರೇಷ್ಠ ಸುಂದರಿಯ ಹೆಸರು ಉಷಾ. ನಿನ್ನ ಸೊಸೆ ಭಾಮಿನೀ ಬಾಣಪುತ್ರಿಯನ್ನು ಸ್ವೀಕರಿಸು.”

> 19182012a ತತಃ ಪ್ರತಿಗೃಹೀತಾ ಸಾ ಸ್ತ್ರೀಭಿರಾಚಾರಮಂಗಲೈಃ ।  
19182012c ಪ್ರವೇಶಿತಾ ಚ ಸಾ ವೇಶ್ಮ ಅನಿರುದ್ಧಸ್ಯ ಶೋಭನಾ ।।  

ಆಗ ಮಂಗಲಾಚಾರಗಳಿಂದ ಸ್ತ್ರೀಯರು ಶೋಭನೆಯನ್ನು ಬರಮಾಡಿಕೊಳ್ಳಲು ಉಷೆಯು ಅನಿರುದ್ಧನ ಭವನವನ್ನು ಪ್ರವೇಶಿಸಿದಳು.

> 19182013a ದೇವಕೀ ರೋಹಿಣೀ ಚೈವ ರುಕ್ಮಿಣ್ಯಥ ವಿದರ್ಭಜಾ ।  
19182013c ದೃಷ್ಟ್ವಾನಿರುದ್ಧಂ ರೋದಂತ್ಯಃ ಸ್ನೇಹಹರ್ಷಸಮನ್ವಿತಾಃ ।।  

ದೇವಕೀ, ರೋಹಿಣೀ ಮತ್ತು ವಿದರ್ಭಜೆ ರುಕ್ಮಿಣಿಯರು ಅನಿರುದ್ಧನನ್ನು ನೋಡಿ ಸ್ನೇಹಹರ್ಷಸಮನ್ವಿತರಾಗಿ ರೋದಿಸತೊಡಗಿದರು.

> 19182014a ರೇವತೀ ರುಕ್ಮಿಣೀ ಚೈವ ಗೃಹಮುಖ್ಯಂ ಪ್ರವೇಶಯತ್ ।  
19182014c ವಧೂರ್ವರ್ಧಸಿ ದಿಷ್ಟ್ಯಾ ತ್ವಮನಿರುದ್ಧಸ್ಯ ದರ್ಶನಾತ್ ।।  

ರೇವತಿ ಮತ್ತು ರುಕ್ಮಿಣಿಯರು ಅವನನ್ನು ಶ್ರೇಷ್ಠ ಭವನಕ್ಕೆ ಪ್ರವೇಶಿಸಿ ಪ್ರದ್ಯುಮ್ನನ ಪತ್ನಿ ಶುಭಾಂಗಿಗೆ “ವಧೂ! ಅಭಿನಂದನೆಗಳು! ಸೌಭಾಗ್ಯವು! ನೀನು ಅನಿರುದ್ಧನನ್ನು ನೋಡುತ್ತಿದ್ದೀಯೆ!”

> 19182015a ತತಸ್ತೂರ್ಯಪ್ರಣಾದೈಸ್ತಾ ವರನಾರ್ಯಃ ಶುಭಾನನಾಃ ।  
19182015c ಕ್ರಿಯಾಮಾರೇಭಿರೇ ಕರ್ತುಮುಷಾ ಚ ಗೃಹಸಂಸ್ಥಿತಾ ।।  

ಅನಂತರ ಶ್ರೇಷ್ಠ ಶುಭಾನನ ನಾರಿಯರು ತೂರ್ಯಪ್ರಣಾದಗಳಿಂದ ಸಂಪ್ರದಾಯಪೂರ್ವಕವಾಗಿ ಉಷೆಯನ್ನು ಗೃಹಸಂಸ್ಥಿತೆಯನ್ನಾಗಿ ಮಾಡಿದರು.

> 19182016a ತತೋ ಹರ್ಮ್ಯತಲಸ್ಥಾ ಸಾ ವೃಷ್ಣಿಪುಂಗವಸಂಸ್ಥಿತಾ ।  
19182016c ರಮತೇ ಸರ್ವಸದೃಶೈರುಪಭೋಗೈರ್ವರಾನನಾ ।।  

ವರಾನನೆ ಉಷೆಯು ಮಹಡಿಯಲ್ಲಿ ವೃಷ್ಣಿಪುಂಗವ ಅನಿರುದ್ಧನೊಡನೆ ವಾಸಿಸುತ್ತಾ ತನಗೆ ಅನುರೂಪವಾದ ಸಮಸ್ತ ಉಪಭೋಗಗಳಿಂದ ರಮಿಸಿದಳು.

> 19182017a ಚಿತ್ರಲೇಖಾ ಚ ಸುಶ್ರೋಣೀ ಅಪ್ಸರಾರೂಪಧಾರಿಣೀ ।  
19182017c ಆಪೃಚ್ಚ್ಯ ಚ ಸಖೀವರ್ಗಮುಷಾಂ ಚ ತ್ರಿದಿವಂ ಗತಾ ।।  

ಸುಶ್ರೋಣಿ ಅಪ್ಸರರೂಪಧಾರಿಣೀ ಚಿತ್ರಲೇಖೆಯು ಉಷೆ ಮತ್ತು ಸಖೀವರ್ಗವನ್ನು ಬೀಳ್ಕೊಂಡು ಸ್ವರ್ಗಲೋಕಕ್ಕೆ ತೆರಳಿದಳು.

> 19182018a ಗತಾಸು ತಾಸು ಸರ್ವಾಸು ಸಖೀಷ್ವಸುರಸುಂದರೀ ।  
19182018c ಮಾಯಾವತ್ಯಾ ಗೃಹಂ ನೀತಾ ಪ್ರಥಮಂ ಸಾ ನಿಮಂತ್ರಿತಾ ।।  

ಆ ಎಲ್ಲ ಸಖಿಯರೂ ಹೊರಟುಹೋದ ನಂತರ ಅಸುರಸುಂದರಿಯನ್ನು ಮಾಯಾವತಿಯು ತನ್ನ ಭವನಕ್ಕೆ ಆಮಂತ್ರಿಸಿ ಕರೆದುಕೊಂಡು ಹೋದಳು.

> 19182019a ಸಾ ತು ಪ್ರದ್ಯುಮ್ನಗೃಹಿಣೀ ಸ್ನುಷಾಂ ದೃಷ್ಟ್ವಾ ಸುಮಧ್ಯಮಾ ।  
19182019c ವಾಸೋಭಿರನ್ನಪಾನೈಶ್ಚ ಪೂಜಯಾಮಾಸ ಸುಂದರೀಮ್ ।।  

ಪ್ರದ್ಯುಮ್ನನ ಪತ್ನಿ ಮಾಯಾವತಿಯು ಆ ಸುಮಧ್ಯಮೆ ಸೊಸೆಯನ್ನು ನೋಡಿ ಸುಂದರಿಯನ್ನು ವಸ್ತ್ರ, ಭೋಜನ, ಪಾನೀಯಗಳಿಂದ ಸತ್ಕರಿಸಿದಳು.

> 19182020a ತತಃ ಕ್ರಮೇಣ ಸರ್ವಾಸ್ತಾ ವಧೂಮೂಷಾಂ ಯದುಸ್ತ್ರಿಯಃ ।  
19182020c ಆಚಾರಮನುಪಶ್ಯಂತ್ಯಃ ಸ್ವಧರ್ಮಮುಪಚಕ್ರಿರೇ ।।  

ಅನಂತರ ಎಲ್ಲ ಯದುಸ್ತ್ರೀಯರೂ ತಮ್ಮ ಕುಲಾಚಾರಗಳಿಗನುಗುಣವಾಗಿ ವಧು ಉಷೆಯನ್ನು ಕರೆದು ಸತ್ಕರಿಸಿ ಸ್ವಧರ್ಮವನ್ನು ಪಾಲಿಸಿದರು.”

> 19182021  ವೈಶಂಪಾಯನ ಉವಾಚ ।  
19182021a ಏತತ್ತೇ ಸರ್ವಮಾಖ್ಯಾತಂ ಮಯಾ ಕುರುಕುಲೋದ್ವಹ ।  
19182021c ಯಥಾ ಬಾಣೋ ಜಿತಃ ಸಂಖ್ಯೇ ಜೀವನ್ಮುಕ್ತಶ್ಚ ವಿಷ್ಣುನಾ ।।  

ವೈಶಂಪಾಯನನು ಹೇಳಿದನು: “ಕುರುಕುಲೋದ್ವಹ! ಯುದ್ಧದಲ್ಲಿ ಬಾಣನು ಹೇಗೆ ಸೋತು ವಿಷ್ಣುವಿನಿಂದ ಜೀವನ್ಮುಕ್ತನಾದನು ಎನ್ನುವುದರ ಕುರಿತು ಎಲ್ಲವನ್ನೂ ಹೇಳಿದ್ದೇನೆ.

> 19182022a ದ್ವಾರಕಾಯಾಂ ತತಃ ಕೃಷ್ಣೋ ರೇಮೇ ಯದುಗಣೈರ್ವೃತಃ ।  
19182022c ಅನ್ವಶಾಸನ್ಮಹೀಂ ಕೃತ್ಸ್ನಾಂ ಪರಯಾ ಸಂಯುತೋ ಮುದಾ ।।  

ಅನಂತರ ಕೃಷ್ಣನು ದ್ವಾರಕೆಯಲ್ಲಿ ಯದುಗಣಗಳಿಂದ ಆವೃತನಾಗಿ ರಮಿಸಿದನು. ಪರಮ ಮುದದಿಂದ ಅವನು ಇಡೀ ಮಹಿಯನ್ನು ಆಳಿದನು.

> 19182023a ಏವಮೇಷೋಽವತೀರ್ಣೋ ವೈ ಪೃಥಿವೀಂ ಪೃಥಿವೀಪತೇ ।  
19182023c ವಿಷ್ಣುರ್ಯದುಕುಲಶ್ರೇಷ್ಠೋ ವಾಸುದೇವೇತಿ ವಿಶ್ರುತಃ ।।  

ಪೃಥಿವೀಪತೇ! ಹೀಗೆ ವಿಷ್ಣುವು ಈ ಭೂಮಿಯಲ್ಲಿ ಅವತರಿಸಿ ಯದುಕುಲಶ್ರೇಷ್ಠ ವಾಸುದೇವನೆಂದು ವಿಶ್ರುತನಾದನು.

> 19182024a ಏತೈಶ್ಚ ಕಾರಣೈಃ ಶ್ರೀಮಾನ್ವಸುದೇವಕುಲೇ ಪ್ರಭುಃ ।  
19182024c ಜಾತೋ ವೃಷ್ಣಿಷು ದೇವಕ್ಯಾಂ ಯನ್ಮಾಂ ತ್ವಂ ಪರಿಪೃಚ್ಛಸಿ ।।  

ನೀನು ಕೇಳಿದ್ದಂತೆ, ಇವೇ ಕಾರಣಗಳಿಗಾಗಿ ಶ್ರೀಮಾನ್ ಪ್ರಭುವು ವೃಷ್ಣಿಗಳ ವಸುದೇವಕುಲದ ದೇವಕಿಯಲ್ಲಿ ಹುಟ್ಟಿದ್ದನು. 

> 19182025a ನಿವೃತ್ತೇ ನಾರದಪ್ರಶ್ನೇ ಯನ್ಮಯೋಕ್ತಂ ಸಮಾಸತಃ ।  
19182025c ಶ್ರುತಾಸ್ತೇ ವಿಸ್ತರಾಃ ಸರ್ವೇ ಯೇ ಪೂರ್ವಂ ಜನಮೇಜಯ ।।  

ಜನಮೇಜಯ! ನಾರದನ ಪ್ರಶ್ನೆಗೆ ದೊರೆತ ಉತ್ತರವನ್ನು ಮೊದಲು ಸಂಕ್ಷಿಪ್ತವಾಗಿ ಹೇಳಿ ಈಗ ಎಲ್ಲವನ್ನೂ ವಿಸ್ತಾರವಾಗಿ ಹೇಳಿದ್ದೇನೆ. 

> 19182026a ವಿಷ್ಣೋಸ್ತು ಮಾಥುರೇ ಕಲ್ಪೇ ಯತ್ರ ತೇ ಸಂಶಯೋ ಮಹಾನ್ ।  
19182026c ವಾಸುದೇವಗತಿಶ್ಚೈವ  ಸಾ ಮಯಾ ಸಮುದಾಹೃತಾ ।।  

ವಿಷ್ಣುವು ಮಥುರೆಯಲ್ಲಿ ಅವತರಿಸಿದ ಕುರಿತು ನಿನಗೆ ಏನು ಮಹಾ ಸಂಶಯವಿತ್ತೋ ಅದನ್ನು ಮತ್ತು ಉದಾಹರಣೆಗಳೊಂದಿಗೆ ವಾಸುದೇವನ ಗತಿಯನ್ನೂ ನಾನು ವಿವರಿಸಿದ್ದೇನೆ.

> 19182027a ಆಶ್ಚರ್ಯಂ ಚೈವ ನಾನ್ಯದ್ವೈ ಕೃಷ್ಣಶ್ಚಾಶ್ಚರ್ಯಸಂನಿಧಿಃ ।  
19182027c ಸರ್ವೇಷ್ವಾಶ್ಚರ್ಯಕಲ್ಪೇಷು ನಾಸ್ತ್ಯಾಶ್ಚರ್ಯಮವೈಷ್ಣವಮ್ ।।  

ಕೃಷ್ಣನಲ್ಲದೇ ಬೇರೆ ಯಾವುದೂ ಆಶ್ಚರ್ಯವಾದುದಲ್ಲ. ಅವನು ಆಶ್ಚರ್ಯ ಸನ್ನಿಧಿಯು. ಸಮಸ್ತ ಆಶ್ಚರ್ಯಮಯ ವಸ್ತುಗಳಲ್ಲಿ ವಿಷ್ಣುವಿನ ಅಂಶವಿಲ್ಲದಿರುವುದು ಯಾವುದೂ ಇಲ್ಲ.

> 19182028a ಏಷ ಧನ್ಯೋ ಹಿ ಧನ್ಯಾನಾಂ ಧನ್ಯಕೃದ್ಧನ್ಯಭಾವನಃ ।  
19182028c ದೇವೇಷು ತು ಸದೈತ್ಯೇಷು ನಾಸ್ತಿ ಧನ್ಯತರೋಽಚ್ಯುತಾತ್ ।।  

ಕೃಷ್ಣನೇ ಧನ್ಯ! ಇವನೇ ಧನ್ಯರನ್ನು ಧನ್ಯರಾಗಿಸುವ ಧನ್ಯಭಾವನನು. ದೇವತೆಗಳು ಮತ್ತು ದೈತ್ಯರಲ್ಲಿ ಅಚ್ಯುತನಿಗಿಂತಲೂ ಶ್ರೇಷ್ಠ ಧನ್ಯನು ಯಾರೂ ಇಲ್ಲ.

> 19182029a ಆದಿತ್ಯಾ ವಸವೋ ರುದ್ರಾ ಅಶ್ವಿನೌ ಮರುತಸ್ತಥಾ ।  
19182029c ಗಗನಂ ಭೂರ್ದಿಶಶ್ಚೈವ ಸಲಿಲಂ ಜ್ಯೋತಿರೇವ ಚ ।।  

ಆದಿತ್ಯರು, ವಸುಗಳು, ರುದ್ರರು, ಅಶ್ವಿನಿಯರು, ಮರುತರು, ಗಗನ, ಭೂಮಿ, ದಿಕ್ಕುಗಳು, ನೀರು ಮತ್ತು ಜ್ಯೋತಿ ಎಲ್ಲವೂ ಇವನೇ.

> 19182030a ಏಷ ಧಾತಾ ವಿಧಾತಾ ಚ ಸಂಹರ್ತಾ ಚೈವ ನಿತ್ಯಶಃ ।  
19182030c ಸತ್ಯಂ ಧರ್ಮಸ್ತಪಶ್ಚೈವ ಬ್ರಹ್ಮಾ ಚೈವ ಪಿತಾಮಹಃ ।।  

ಇವನೇ ಧಾತಾ, ವಿಧಾತಾ, ಮತ್ತು ನಿತ್ಯ ಸಂಹರ್ತನು. ಇವನೇ ಸತ್ಯ, ಧರ್ಮ, ತಪಸ್ಸು ಮತ್ತು ಪಿತಾಮಹ ಬ್ರಹ್ಮನೂ ಇವನೇ.

> 19182031a ಅನಂತಶ್ಚೈವ ನಾಗಾನಾಂ ರುದ್ರಾಣಾಂ ಶಂಕರಃ ಸ್ಮೃತಃ ।  
19182031c ಜಂಗಮಾಜಂಗಮಂ ಚೈವ ಜಗನ್ನಾರಾಯಣೋದ್ಭವಮ್ ।।  

ನಾಗರಲ್ಲಿ ಅನಂತನೂ ಇವನೇ ಮತ್ತು ರುದ್ರರ ಶಂಕರನೂ ಇವನೇ ಎಂದು ಹೇಳಿದ್ದಾರೆ. ಈ ಜಂಗಮಾಜಂಗಮವೆಲ್ಲವೂ ನಾರಾಯಣನಿಂದಲೇ ಉದ್ಭವಿಸಿವೆ.

> 19182032a ಏತಸ್ಮಾಚ್ಚ ಜಗತ್ಸರ್ವಂ ಪ್ರಸೂಯೇತ ಜನಾರ್ದನಾತ್ ।  
19182032c ಜಗಚ್ಚ ಸರ್ವಂ ದೇವೇಶೇ ತಂ ನಮಸ್ಕುರು ಭಾರತ ।।  

ಈ ಜಗತ್ತೆಲ್ಲವೂ ಜನಾರ್ದನನಿಂದಲೇ ಹುಟ್ಟುತ್ತದೆ. ಭಾರತ! ದೇವೇಶನಲ್ಲಿ ಸರ್ವ ಜಗತ್ತೂ ವಿದ್ಯಮಾನವಾಗಿದೆ. ಅವನನ್ನು ನಮಸ್ಕರಿಸು.

> 19182033a ಪೂಜ್ಯಶ್ಚ ಸತತಂ ಸರ್ವೈರ್ದೇವೈರೇಷ ಸನಾತನಃ ।  
19182033c ಇತ್ಯುಕ್ತಂ ಬಾಣಯುದ್ಧಂ ತೇ ಮಾಹಾತ್ಮ್ಯಂ ಕೇಶವಸ್ಯ ತು ।।  

ಈ ಸನಾತನ ದೇವನು ಸರ್ವ ದೇವತೆಗಳಿಗೂ ಪೂಜನೀಯನು. ಹೀಗೆ ನಾನು ಬಾಣಯುದ್ಧ ಮತ್ತು ಕೇಶವನ ಮಹಾತ್ಮೆಯನ್ನು ವರ್ಣಿಸಿದ್ದೇನೆ. 

> 19182034a ವಂಶಪ್ರತಿಷ್ಠಾಮತುಲಾಂ ಶ್ರವಣಾದೇವ ಲಪ್ಸ್ಯಸೇ ।  
19182034c ಯೇ ಚೇದಂ ಧಾರಯಿಷ್ಯಂತಿ ಬಾಣಯುದ್ಧಮನುತ್ತಮಮ್ ।।  
19182035a ಕೇಶವಸ್ಯ ಚ ಮಾಹಾತ್ಮ್ಯಂ ನಾಧರ್ಮಸ್ತಾನ್ಭವಿಷ್ಯತಿ ।  

ಇದರ ಶ್ರವಣಮಾತ್ರದಿಂದ ಅತುಲ ವಂಶಪ್ರತಿಷ್ಠೆಯನ್ನು ಪಡೆಯುತ್ತೀಯೆ. ಈ ಅನುತ್ತಮ ಬಾಣಯುದ್ಧ ಮತ್ತು ಕೇಶವನ ಮಹಾತ್ಮೆಯನ್ನು ಮನೋಗತಮಾಡಿಕೊಂಡಿರುವವರನ್ನು ಅಧರ್ಮವು ಪ್ರವೇಶಿಸುವುದಿಲ್ಲ.

> 19182035c ಏಷಾ ತು ವೈಷ್ಣಾವೀ ಚರ್ಯಾ ಮಯಾ ಕಾರ್ತ್ಸ್ನ್ಯೇನ ಕೀರ್ತಿತಾ ।।  
19182036a ಪೃಚ್ಛತಸ್ತಾತ ಯಜ್ಞೇಽಸ್ಮಿನ್ನಿವೃತ್ತೇ ಜನಮೇಜಯ ।  

ಅಯ್ಯಾ ಜನಮೇಜಯ! ಈ ಯಜ್ಞದ ಸಮಾಪ್ತಿಯಲ್ಲಿ ನೀನು ಕೇಳಿದ ಪ್ರಶ್ನೆಗಳಿಗೆ ಉತ್ತರಿಸಿ ವಿಷ್ಣುವಿನ ಸಂಪೂರ್ಣ ಲೀಲೆಗಳನ್ನು ನಿನಗೆ ವರ್ಣಿಸಿದ್ದೇನೆ.

> 19182036c ಆಶ್ಚರ್ಯಪರ್ವ ನಿಖಿಲಂ ಯೋ ಹೀದಂ ಧಾರಯೇನ್ನೃಪ ।।  
19182037a ಸರ್ವಪಾಪವಿನಿರ್ಮುಕ್ತೋ ವಿಷ್ಣುಲೋಕಂ ಸ ಗಚ್ಛತಿ ।  

ನೃಪ! ಈ ಆಶ್ಚರ್ಯಮಯ ಪರ್ವವನ್ನು ಮನೋಗತಮಾಡಿಕೊಂಡಿರುವವನು ಸರ್ವಪಾಪಗಳಿಂದ ಮುಕ್ತನಾಗಿ ವಿಷ್ಣುಲೋಕಕ್ಕೆ ಹೋಗುತ್ತಾನೆ.

> 19182037c ಕಲ್ಯ ಉತ್ಥಾಯ ಯೋ ನಿತ್ಯಂ ಕೀರ್ತಯೇತ್ಸುಸಮಾಹಿತಃ ।।  
19182038a ನ ತಸ್ಯ ದುರ್ಲಭಂ ಕಿಂಚಿದಿಹ ಲೋಕೇ ಪರತ್ರ ಚ ।  

ನಿತ್ಯವೂ ಬೆಳಿಗ್ಗೆ ಎದ್ದು ಸಮಾಹಿತನಾಗಿ ಇದರ ಕೀರ್ತನೆಯನ್ನು ಮಾಡುವವನಿಗೆ ಇಹ ಮತ್ತು ಪರಲೋಕಗಳಲ್ಲಿ ಯಾವುದೂ ದುರ್ಲಭವಲ್ಲ.

> 19182038c ಬ್ರಾಹ್ಮಣಃ ಸರ್ವವೇದೀ ಸ್ಯಾತ್ಕ್ಷತ್ರಿಯೋ ವಿಜಯೀ ಭವೇತ್ ।।  
19182039a ವೈಶ್ಯೋ ಧನಸಮೃದ್ಧಃ ಸ್ಯಾಚ್ಛೂದ್ರಃ ಕಾಮಾನವಾಪ್ನುಯಾತ್ ।  
19182039c ನಾಶುಭಂ ಪ್ರಾಪ್ನುಯಾತ್ಕಿಂಚಿದ್ದೀರ್ಘಮಾಯುರ್ಲಭೇತ ಸಃ ।।  

ಬ್ರಾಹ್ಮಣನು ಸರ್ವವೇದಗಳನ್ನು ತಿಳಿದುಕೊಳ್ಳುತ್ತಾನೆ. ಕ್ಷತ್ರಿಯನು ವಿಜಯಿಯಾಗುತ್ತಾನೆ. ವೈಶ್ಯನು ಧನಸಮೃದ್ಧನಾಗುತ್ತಾನೆ. ಮತ್ತು ಶೂದ್ರನು ಕಾಮನೆಗಳನ್ನು ಪೂರೈಸಿಕೊಳ್ಳುತ್ತಾನೆ. ಯಾವುದೇ ರೀತಿಯ ಅಶುಭವುಂಟಾಗುವುದಿಲ್ಲ ಮತ್ತು ಅವನು ದೀರ್ಘಾಯುಸ್ಸನ್ನು ಪಡೆಯುತ್ತಾನೆ.””

> 19182040  ಸೌತಿರುವಾಚ ।  
19182040a ಇತಿ ಪಾರಿಕ್ಷಿತೋ ರಾಜಾ ವೈಶಂಪಾಯನಭಾಷಿತಮ್ ।  
19182040c ಶ್ರುತವಾನಚಲೋ ಭೂತ್ವ ಹರಿವಂಶಂ ದ್ವಿಜೋತ್ತಮಾಃ ।।  

ಸೌತಿಯು ಹೇಳಿದನು: “ದ್ವಿಜೋತ್ತಮರೇ! ಹೀಗೆ ರಾಜಾ ಪಾರಿಕ್ಷಿತನು ಅಚಲನಾಗಿದ್ದುಕೊಂಡು ವೈಶಂಪಾಯನನು ಹೇಳಿದ ಈ ಹರಿವಂಶವನ್ನು ಕೇಳಿದನು.

> 19182041a ಏವಂ ಶೌನಕ ಸಂಕ್ಷೇಪಾದ್ವಿಸ್ತರೇಣ ತಥೈವ ಚ ।  
19182041c ಪ್ರೋಕ್ತಾ ವೈ ಸರ್ವವಂಶಾಸ್ತೇ ಕಿಂ ಭೂಯಃ ಶ್ರೋತುಮಿಚ್ಛಸಿ ।।  

ಶೌನಕ! ಹೀಗೆ ನಾನು ಸಂಕ್ಷೇಪವಾಗಿ ಮತ್ತು ವಿಸ್ತಾರವಾಗಿ ಸರ್ವ ವಂಶಗಳನ್ನೂ ವರ್ಣಿಸಿದ್ದೇನೆ. ಇನ್ನೂ ಏನನ್ನು ಕೇಳ ಬಯಸುತ್ತೀಯೆ?”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಖಿಲೇಷು ಹರಿವಂಶೇ  ವಿಷ್ಣುಪರ್ವಣಿ ಉಷಾಹರಣಸಮಾಪ್ತೌ ದ್ವಶೀತ್ಯಧಿಕಶತತಮೋಽಧ್ಯಾಯಃ ।।  

ಸಮಾಪ್ತಮಿದಂ ವಿಷ್ಣುಪರ್ವಃ ।।  

</details>
