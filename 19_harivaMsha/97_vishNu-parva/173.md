+++
title = "173: ಬಾಣಾನಿರುದ್ಧಯುದ್ಧಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಖಿಲಭಾಗೇ ಹರಿವಂಶಃ**

**ವಿಷ್ಣು ಪರ್ವ**

**ಅಧ್ಯಾಯ 173**


</details>

<details><summary>ಸಾರ</summary>

ಚಿತ್ರಲೇಖಾ ಮತ್ತು ನಾರದರ ಸಂವಾದ, ಚಿತ್ರಲೇಖೆಯು ನಾರದನಿಂದ ತಾಮಸೀ ವಿದ್ಯೆಯನ್ನು ಪಡೆದುದು (1-20). ಚಿತ್ರಲೇಖೆಯು ಅನಿರುದ್ಧನನ್ನು ಕಂಡು ಅವನಿಗೆ ಉಷೆಯ ಕುರಿತು ತಿಳಿಸಿ, ತನ್ನೊಡನೆ ಶೋಣಿತಪುರಕ್ಕೆ ಬರುವಂತೆ ನಿವೇದಿಸಿದುದು (21-47). ಚಿತ್ರಲೇಖೆಯು ಅನಿರುದ್ಧನನ್ನು ಶೋಣಿತಪುರಕ್ಕೆ ಎತ್ತಿಕೊಂಡು ಹೋದುದು (48-55), ಉಷಾ-ಅನಿರುದ್ಧರ ಗಾಂಧರ್ವ ವಿವಾಹ (56-76), ಬಾಣಾಸುರನೊಂದಿಗೆ ಅನಿರುದ್ಧನ ಯುದ್ಧ, ಅನಿರುದ್ಧನನ್ನು ಬಾಣನು ನಾಗಪಾಶದಿಂದ ಬಂಧಿಸಿದುದು (77-196), ನಾರದನು ಈ ವಿಷಯವನ್ನು ತಿಳಿಸಲು ದ್ವಾರಕೆಗೆ ತೆರಳಿದುದು (197-203). 

</details>

>19173001 ವೈಶಂಪಾಯನ ಉವಾಚ ।  
19173001a ಅಥ ದ್ವಾರವತೀಂ ಪ್ರಾಪ್ಯ ಸ್ಥಿತಾ ಸಾ ಭವನಾಂತಿಕೇ ।  
19173001c ಪ್ರವೃತ್ತಿಹರಣಾರ್ಥಾಯ ಚಿತ್ರಲೇಖಾ ವ್ಯಚಿಂತಯತ್ ।।  
> 
ವೈಶಂಪಾಯನನು ಹೇಳಿದನು: “ಆಗ ದ್ವಾರವತಿಯನ್ನು ತಲುಪಿ ಚಿತ್ರಲೇಖೆಯು ಅನಿರುದ್ಧನ ಭವನದ ಬಳಿ ನಿಂತು ಅವನಿಗೆ ಸಂದೇಶವನ್ನು ನೀಡುವ ಕುರಿತು ಯೋಚಿಸಿದಳು.

>19173002a ಅಥ ಚಿಂತಯತೀ ಸಾ ತು ಬುದ್ಧಿಬುದ್ಧ್ಯರ್ಥನಿಶ್ಚಯಮ್ ।  
19173002c ಅಪಶ್ಯನ್ನಾರದಂ ತತ್ರ ಧ್ಯಾಯಂತಮುದಕೇ ಮುನಿಮ್ ।।  
> 
ಅರ್ಥನಿಶ್ಚಯಕಾರಕ ಬುದ್ಧಿಪೂರ್ವಕವಾಗಿ ಹಾಗೆ ಚಿಂತಿಸುತ್ತಿರಲು ಅವಳು ಅಲ್ಲಿ ಸಮುದ್ರದಲ್ಲಿ ಧ್ಯಾನಿಸುತ್ತಿದ್ದ ಮುನಿ ನಾರದನನ್ನು ಕಂಡಳು.

>19173003a ತಂ ದೃಷ್ಟ್ವಾ ಚಿತ್ರಲೇಖಾ ತು ಹರ್ಷೇಣೋತ್ಫುಲ್ಲಲೋಚನಾ।  
19173003c ಉಪಸೃತ್ಯಾಭಿವಾದ್ಯಾಥ ತತ್ರೈವಾಧೋಮುಖೀ ಸ್ಥಿತಾ ।।  
> 
ಅವನನ್ನು ನೋಡಿದೊಡನೆಯೇ ಚಿತ್ರಲೇಖೆಯ ಕಣ್ಣುಗಳು ಹರ್ಷದಿಂದ ಅರಳಿದವು. ಅವಳು ಅವನ ಬಳಿಹೋಗಿ ಅಲ್ಲಿಯೇ ಮುಖತಗ್ಗಿಸಿ ನಿಂತುಕೊಂಡಳು.

>19173004a ನಾರದಸ್ತ್ವಾಶಿಷಂ ದತ್ತ್ವಾ ಚಿತ್ರಲೇಖಾಮಥಾಬ್ರವೀತ್ ।  
19173004c ಕಿಮರ್ಥಮಿಹ ಸಂಪ್ರಾಪ್ತಾ ಶ್ರೋತುಮಿಚ್ಛಾಮಿ ತತ್ತ್ವತಃ ।।  
> 
ನಾರದನು ಆಶೀರ್ವಾದವನ್ನಿತ್ತು ಚಿತ್ರಲೇಖೆಗೆ ಹೇಳಿದನು: “ಇಲ್ಲಿಗೆ ಏಕೆ ಬಂದಿದ್ದೀಯೆ? ತತ್ತ್ವತಃ ಕೇಳಬಯಸುತ್ತೇನೆ.”

>19173005a ದೇವರ್ಷಿಮಥ ತಂ ದಿವ್ಯಂ ನಾರದಂ ಲೋಕಪೂಜಿತಮ್ ।  
19173005c ಕೃತಾಂಜಲಿಪುಟಾ ಭೂತ್ವಾ ಚಿತ್ರಲೇಖಾ ತ್ವಥಾಬ್ರವೀತ್ ।।  
> 
ಆಗ ಚಿತ್ರಲೇಖೆಯು ಅಂಜಲೀಬದ್ಧಳಾಗಿ ಆ ಲೋಕಪೂಜಿತ ದಿವ್ಯ ದೇವರ್ಷಿ ನಾರದನಿಗೆ ಹೇಳಿದಳು:

>19173006a ಭಗವಂಛ್ರೂಯತಾಂ ವಾಕ್ಯಂ ದೌತ್ಯೇನಾಹಮಿಹಾಗತಾ ।  
19173006c ಅನಿರುದ್ಧಂ ಮುನೇ ನೇತುಂ ಯದರ್ಥಂ ಚ ಶೃಣುಷ್ವ ಮೇ ।।  
> 
“ಭಗವನ್! ನನ್ನ ಮಾತನ್ನು ಕೇಳಬೇಕು. ದೂತಿಯಾಗಿ ನಾನು ಇಲ್ಲಿಗೆ ಬಂದಿದ್ದೇನೆ. ಮುನೇ! ಅನಿರುದ್ಧನನ್ನು ಕೊಂಡೊಯ್ಯಲು ಬಂದಿದ್ದೇನೆ. ಅದು ಏಕೆ ಎನ್ನುವುದನ್ನು ನನ್ನಿಂದ ಕೇಳು.

>19173007a ನಗರೇ ಶೋಣಿತಪುರೇ ಬಾಣೋ ನಾಮ ಮಹಾಸುರಃ ।  
19173007c ತಸ್ಯ ಕನ್ಯಾ ವರಾರೋಹಾ ನಾಮ್ನೋಷೇತಿ ಚ ವಿಶ್ರುತಾ ।।  
> 
ಶೋಣಿತಪುರ ನಗರಿಯಲ್ಲಿ ಬಾಣ ಎಂಬ ಹೆಸರಿನ ಮಹಾಸುರನಿದ್ದಾನೆ. ಅವನ ಕನ್ಯೆ ವರಾರೋಹೆಯು ಉಷೆ ಎಂಬ ಹೆಸರಿನಿಂದ ವಿಶ್ರುತಳಾಗಿದ್ದಾಳೆ.

>19173008a ಭಗವನ್ಸಾನುರಕ್ತಾ ಚ ಪ್ರಾದ್ಯುಮ್ನಿಂ ಪುರುಷೋತ್ತಮಮ್ ।  
19173008c ದೇವ್ಯಾ ವರವಿಸರ್ಗೇಣ ತಸ್ಯಾ ಭರ್ತಾ ವಿನಿರ್ಮಿತಃ ।।  
> 
ಭಗವನ್! ಅವಳು ಪ್ರದ್ಯುಮ್ನನ ಮಗ ಪುರುಷೋತ್ತಮ ಅನಿರುದ್ಧನಲ್ಲಿ ಅನುರಕ್ತಳಾಗಿದ್ದಾಳೆ. ದೇವಿ ಪಾರ್ವತಿಯು ವರವನ್ನು ನೀಡುವಾಗ ಅವನನ್ನೇ ಅವಳ ಪತಿಯೆಂದು ನಿಯುಕ್ತಗೊಳಿಸಿದ್ದಳು.

>19173009a ತಂ ಚ ನೇತುಂ ಸಮಾಯಾತಾ ತತ್ರ ಸಿದ್ಧಿಂ ವಿಧತ್ಸ್ವ ಮೇ ।  
19173009c ಮಯಾ ನೀತೇಽನಿರುದ್ಧಂ ತು ನಗರಂ ಶೋಣಿತಾಹ್ವಯಮ್ ।।  
19173010a ಪ್ರವೃತ್ತಿಃ ಪುಂಡರೀಕಾಕ್ಷೇ ತ್ವಯಾಖ್ಯೇಯಾ ಮಹಾಮುನೇ ।  
> 
ಅವನನ್ನು ಕರೆದುಕೊಂಡು ಹೋಗಲೇ ನಾನು ಬಂದಿದ್ದೇನೆ. ನನ್ನ ಕಾರ್ಯವು ಸಿದ್ಧಿಯಾಗುವಂತೆ ಉಪಾಯವನ್ನು ತಿಳಿಸಬೇಕು. ಮಹಾಮುನೇ! ನಾನು ಅನಿರುದ್ಧನನ್ನು ಶೋಣಿತಾಹ್ವಯ ನಗರಕ್ಕೆ ಕೊಂಡೊಯ್ದ ನಂತರ ನೀನು ಈ ವಿಷಯವನ್ನು ಪುಂಡರೀಕಾಕ್ಷ ಕೃಷ್ಣನಿಗೆ ಹೇಳಬೇಕು.

>19173010c ಅವಶ್ಯಂ ಭವಿತಾ ಚೈವ ಕೃಷ್ಣೇನ ಸಹ ವಿಗ್ರಹಃ ।  
19173010e ಬಾಣಸ್ಯ ಸುಮಹಾನ್ಸಂಖ್ಯೇ ದಿವ್ಯೋ ಹಿ ಸ ಮಹಾಸುರಃ ।।  
> 
ಅವಶ್ಯವಾಗಿಯೂ ಕೃಷ್ಣನೊಂದಿಗೆ ಬಾಣನ ಮಹಾ ಯುದ್ಧವು ನಡೆಯುತ್ತದೆ. ಆ ಮಹಾಸುರನು ರಣದಲ್ಲಿ ದಿವ್ಯ ಶಕ್ತಿ ಸಂಪನ್ನನಾಗಿದ್ದಾನೆ.

>19173011a ನ ಚ ಶಕ್ತೋಽನಿರುದ್ಧಸ್ತಂ ಯುದ್ಧೇ ಜೇತುಂ ಮಹಾಸುರಮ್ ।  
19173011c ಸಹಸ್ರಬಾಹುಮಾಯಾಂತಂ ಜಯೇತ್ಕೃಷ್ಣೋ ಮಹಾಭುಜಃ ।।  
> 
ಅನಿರುದ್ಧನು ಯುದ್ಧದಲ್ಲಿ ಮಹಾಸುರನನ್ನು ಜಯಿಸಲು ಶಕ್ತನಾಗುವುದಿಲ್ಲ. ಸಹಸ್ರಬಾಹುಯುಕ್ತನಾದ ಅವನನ್ನು ಮಹಾಭುಜ ಕೃಷ್ಣನೇ ಜಯಿಸಬಲ್ಲನು.

>19173012a ಭಗವನ್ಸನ್ನಿಕರ್ಷಂ ತೇ ಯದರ್ಥಮಹಮಾಗತಾ ।  
19173012c ಕಥಂ ಹಿ ಪುಂಡರೀಕಾಕ್ಷೋ ಜ್ಞಾಪಿತಸ್ತದಿದಂ ಭವೇತ್ ।।   
> 
ಪುಂಡರೀಕಾಕ್ಷ ಕೃಷ್ಣನಿಗೆ ಈ ವಿಷಯವನ್ನು ಹೇಗೆ ತಿಳಿಸಬೇಕು ಎಂಬ ಅಭಿಪ್ರಾಯದಿಂದ ನಾನು ನಿನ್ನ ಬಳಿ ಬಂದಿದ್ದೇನೆ.

>19173013a ತ್ವತ್ಪ್ರಸಾದಾಚ್ಚ ಭಗವನ್ನ ಮೇ ಕೃಷ್ಣಾದ್ಭಯಂ ಭವೇತ್ ।  
19173013c ಸ ಹಿ ತತ್ತ್ವಾರ್ಥದೃಷ್ಟಿಸ್ತು ಅನಿರುದ್ಧಃ ಕಥಂ ಹ್ರಿಯೇತ್ ।।  
> 
ಭಗವನ್! ನಿನ್ನ ಕೃಪೆಯಿಂದಾಗಿ ನನಗೆ ಕೃಷ್ಣನಲ್ಲಿ ಯಾವ ಭಯವೂ ಇಲ್ಲ. ಏಕೆಂದರೆ ಅವನು ತತ್ತ್ವಾರ್ಥದರ್ಶಿಯು. ಆದರೆ ಅನಿರುದ್ಧನನ್ನು ಹೇಗೆ ಅಪಹರಿಸಬಲ್ಲೆ?

>19173014a ಕ್ರುದ್ಧೋ ಹಿ ಸ ಮಹಾಬಾಹುಸ್ತ್ರೈಲೋಕ್ಯಮಪಿ ನಿರ್ದಹೇತ್ ।  
19173014c ಪೌತ್ರಶೋಕಾಭಿಸಂತಪ್ತಃ ಶಾಪೇನ ಸ ದಹೇತ ಮಾಮ್ ।।  
> 
ಮಹಾಬಾಹು ಕೃಷ್ಣನು ಕ್ರುದ್ಧನಾದರೆ ಅವನು ಮೂರು ಲೋಕಗಳನ್ನೂ ಸುಟ್ಟುಬಿಡಬಲ್ಲನು. ಪುತ್ರಶೋಕದಿಂದ ಸಂತಪ್ತನಾಗಿ ನನ್ನನ್ನು ಶಾಪದಿಂದ ಸುಡಲೂ ಬಹುದು.

>19173015a ತತ್ರೋಪಾಯಂ ಚ ಭಗವಂಶ್ಚಿಂತಿತುಂ ವೈ ತ್ವಮರ್ಹಸಿ ।  
19173015c ಯಥಾ ಹ್ಯೂಷಾ ಲಭೇತ್ಕಾಂತಂ ಮಮ ಚೈವಾಭಯಂ ಭವೇತ್ ।।  
> 
ಭಗವನ್! ಉಷೆಗೆ ಅವಳ ಪ್ರಿಯತಮನು ದೊರೆಯುವಂತೆ ಮತ್ತು ನನಗೂ ಅಭಯವುಂಟಾಗುವಂತೆ ಯಾವುದಾದರೂ ಉಪಾಯವನ್ನು ನೀನು ಯೋಚಿಸಬೇಕು.”

>19173016a ಇತ್ಯೇವಮುಕ್ತೋ ಭಗವಾಂಶ್ಚಿತ್ರಲೇಖಾಂ ಸ ನಾರದಃ ।  
19173016c ಉವಾಚ ಚ ಶುಭಂ ವಾಕ್ಯಂ ಮಾ ಭೈಸ್ತ್ವಮಭಯಂ ಶೃಣು ।। 
> 
ಇದನ್ನು ಕೇಳಿ ಭಗವಾನ್ ನಾರದನು ಚಿತ್ರಲೇಖೆಗೆ ಈ ಶುಭಮಾತನ್ನು ಆಡಿದನು: “ಭಯಪಡಬೇಡ. ಅಭಯವನ್ನು ಕೇಳು.

>19173017a ತ್ವಯಾ ನೀತೇಽನಿರುದ್ಧೇ ತು ಕನ್ಯಾವೇಶ್ಮ ಪ್ರವೇಶಿತೇ ।  
19173017c ಯದಿ ಯುದ್ಧಂ ಭವೇತ್ತತ್ರ ಸ್ಮರ್ತವ್ಯೋಽಹಂ ಶುಚಿಸ್ಮಿತೇ ।।  
> 
ಶುಚಿಸ್ಮಿತೇ! ನೀನು ಅನಿರುದ್ಧನನ್ನು ಕೊಂಡೊಯ್ದು ಕನ್ಯೆಯ ಭವನವನ್ನು ಪ್ರವೇಶಿಸಿದ ನಂತರ ಒಂದು ವೇಳೆ ಯುದ್ಧವಾಗುತ್ತದೆ ಎಂದಾದರೆ ಆಗ ನನ್ನನ್ನು ಸ್ಮರಿಸಬೇಕು.

>19173018a ಮಮೈಷ ಪರಮಃ ಕಾಮೋ ಯುದ್ಧಂ ದ್ರಷ್ಟುಂ ಮನೋರಮೇ।  
19173018c ತದ್ದೃಷ್ಟ್ವಾ ಚ ಮಹಾಪ್ರೀತಿಃ ಪ್ರವೃತ್ತಿಶ್ಚ ದೃಢಾ ಭವೇತ್ ।।  
> 
ಮನೋರಮೇ! ಯುದ್ಧವನ್ನು ನೋಡಲು ನನಗೂ ಪರಮ ಇಚ್ಛೆಯಿದೆ. ಅದನ್ನು ನೋಡಿ ಮಹಾಪ್ರೀತನಾಗುತ್ತೇನೆ. ಮತ್ತು ಯುದ್ಧಮಾಡಿಸುವ ನನ್ನ ಪ್ರವೃತ್ತಿಯು ದೃಢವಾಗುತ್ತದೆ.

>19173019a ಗೃಹ್ಯತಾಂ ತಾಮಸೀ ವಿದ್ಯಾ ಸರ್ವಲೋಕಪ್ರಮೋಹಿನೀ ।  
19173019c ಕೃತಕೃತ್ಯಸ್ತು ತೇ ದೇವಿ ಏಷ ವಿದ್ಯಾಂ ದದಾಮ್ಯಹಮ್ ।।  
> 
ಸರ್ವಲೋಕಗಳನ್ನೂ ಮೋಹಗೊಳಿಸುವ ಈ ತಾಮಸೀ ವಿದ್ಯೆಯನ್ನು ಸ್ವೀಕರಿಸು. ದೇವೀ! ನಿನ್ನ ಕಾರ್ಯಸಿದ್ಧಿಯಾಗಲೆಂದೇ ನಾನು ಈ ವಿದ್ಯೆಯನ್ನು ನಿನಗೆ ನೀಡುತ್ತಿದ್ದೇನೆ.”

>19173020a ಏವಮುಕ್ತೇ ತು ವಚನೇ ನಾರದೇನ ಮಹರ್ಷಿಣಾ ।  
19173020c ತಥೇತಿ ವಚನಂ ಪ್ರಾಹ ಚಿತ್ರಲೇಖಾ ಮನೋಜವಾ ।।  
> 
ಮಹರ್ಷಿನಾರದನು ಹೀಗೆ ಹೇಳಲು ಮನೋವೇಗದ ಚಿತ್ರಲೇಖೆಯು ಹಾಗೆಯೇ ಆಗಲೆಂದು ಹೇಳಿದಳು.

>19173021a ಅಭಿವಾದ್ಯ ಮಹಾತ್ಮಾನಮೃಷೀಣಾಂ ನಾರದಂ ವರಮ್ ।  
19173021c ಸಾ ಜಗಾಮಾನಿರುದ್ಧಸ್ಯ ಗೃಹಂ ಚೈವಾಂತರಿಕ್ಷಗಾ ।।  
> 
ಋಷಿಗಳಲ್ಲಿ ಶ್ರೇಷ್ಠ ಮಹಾತ್ಮಾ ನಾರದನಿಗೆ ನಮಸ್ಕರಿಸಿ ಅವಳು ಅಂತರಿಕ್ಷಮಾರ್ಗವಾಗಿ ಅನಿರುದ್ಧನ ಮನೆಗೆ ಹೋದಳು.

>19173022a ತತೋ ದ್ವಾರವತೀಮಧ್ಯೇ ಕಾಮಸ್ಯ ಭುವನಂ ಶುಭಮ್ ।  
19173022c ತತ್ಸಮೀಪೇಽನಿರುದ್ಧಸ್ಯ ಭವನಂ ಸಾ ವಿವೇಶ ಹ ।।  
> 
ದ್ವಾರವತಿಯ ಮಧ್ಯೆ ಕಾಮ ಪ್ರದ್ಯುಮ್ನನ ಶುಭ ಭವನದ ಸಮೀಪದಲ್ಲಿಯೇ ಇದ್ದ ಅನಿರುದ್ಧನ ಭವನವನ್ನು ಅವಳು ಪ್ರವೇಶಿಸಿದಳು.

>19173023a ಸೌವರ್ಣವೇದಿಕಾಸ್ತಂಭಂ ರುಕ್ಮವೈಡೂರ್ಯತೋರಣಮ್ ।  
19173023c ಮಾಲ್ಯದಾಮಾವಸಕ್ತಂ ಚ ಪೂರ್ಣಕುಂಭೋಪಶೋಭಿತಮ್।।  
19173024a ಬರ್ಹಿಕಂಠನಿಭಗ್ರೀವಂ ಪ್ರಾಸಾದೈರೇಕಸಂಚಯೈಃ ।  
19173024c ಮಣಿಪ್ರವಾಲವಿಸ್ತೀರ್ಣಂ ದೇವಗಂಧರ್ವನಾದಿತಮ್ ।।  
> 
ಆ ಭವನದಲ್ಲಿ ಸುವರ್ಣದ ವೇದಿ-ಸ್ತಂಭಗಳಿದ್ದವು. ಚಿನ್ನ ಮತ್ತು ವೈಡೂರ್ಯಗಳ ತೋರಣವಿತ್ತು. ಹೂಮಾಲೆಗಳನ್ನು ಕಟ್ಟಿದ್ದ ಭವನವು ಪೂರ್ಣಕುಂಭಗಳಿಂದ ಶೋಭಿಸುತ್ತಿತ್ತು. ಕಂಬಗಳಿಲ್ಲದ ವಿಶಾಲ ಪ್ರಾಸಾದವು ನವಿಲಿನ ಕಂಠದಂತೆ ತೋರುತ್ತಿತ್ತು. ಮಣಿ-ಪ್ರವಾಲಗಳನ್ನು ಹಾಸಿದಂತಿತ್ತು. ದೇವಗಂಧರ್ವರ ನಾದವು ಕೇಳಿಬರುತ್ತಿತ್ತು.

>19173025a ದದರ್ಶ ಭವನಂ ಯತ್ರ ಪ್ರಾದ್ಯುಮ್ನಿರವಸತ್ಸುಖಮ್ ।  
19173025c ತತಃ ಪ್ರವಿಶ್ಯ ಸಹಸಾ ಭವನಂ ತಸ್ಯ ತನ್ಮಹತ್ ।।   
19173026a ತತ್ರಾನಿರುದ್ಧಂ ಸಾಪಶ್ಯಚ್ಚಿತ್ರಲೇಖಾ ವರಾಪ್ಸರಾಃ ।  
19173026c ಮಧ್ಯೇ ಪರಮನಾರೀಣಾಂ ತರಾಪತಿಮಿವೋದಿತಮ್ ।।  
> 
ಪ್ರಾದ್ಯುಮ್ನಿ ಅನಿರುದ್ಧನು ಸುಖವಾಗಿ ವಾಸಿಸುತ್ತಿದ್ದ ಆ ಭವನವನ್ನು ನೋಡಿ ಅವಳು ಕೂಡಲೇ ಅವನ ಆ ಮಹಾಭವನವನ್ನು ಪ್ರವೇಶಿಸಿದಳು. ಅಲ್ಲಿ ಆ ಶ್ರೇಷ್ಠ ಅಪ್ಸರೆ ಚಿತ್ರಲೇಖೆಯು ಪರಮ ನಾರಿಗಳ ಮಧ್ಯೆ ಉದಯಿಸುತ್ತಿದ ಚಂದ್ರನಂತಿದ್ದ ಅನಿರುದ್ಧನನ್ನು ನೋಡಿದಳು.

>19173027a ಕ್ರೀಡಾವಿಹಾರೇ ನಾರೀಭಿಃ ಸೇವ್ಯಮಾನಮಿತಸ್ತತಃ ।  
19173027c ಪಿಬಂತಂ ಮಧು ಮಾಧ್ವೀಕಂ ಶ್ರಿಯಾ ಪರಮಯಾ ಯುತಮ್ ।।  
> 
ಕ್ರೀಡಾವಿಹಾರದಲ್ಲಿ ನಾರಿಯರು ಅಲ್ಲಲ್ಲಿ ಅವನ ಸೇವೆಗೈಯುತ್ತಿದ್ದರು. ಅವನು ಪರಮಕಾಂತಿಯಿಂದ ಯುಕ್ತನಾಗಿ ಮಧುರ ಮಧುವನ್ನು ಕುಡಿಯುತ್ತಿದ್ದನು. 

>19173028a ವರಾಸನಗತಂ ತತ್ರ ಯಥಾ ಚೈಡವಿಲಂ ತಥಾ ।  
19173028a ವಾದ್ಯತೇ ಸಮತಾಲಂ ಚ ಗೀಯತೇ ಮಧುರಂ ತಥಾ ।।  
> 
ವೈಡವಿಲ ಕುಬೇರನಂತೆ ಶ್ರೇಷ್ಠ ಸಿಂಹಾಸನದಲ್ಲಿ ವಿರಾಜಮಾನನಾಗಿದ್ದನು. ಸಮತಾಲದಲ್ಲಿ ವಾದ್ಯವನ್ನು ನುಡಿಸುತ್ತಿದ್ದರು ಮತ್ತು ಮಧುರ ಗೀತೆಯನ್ನು ಹಾಡುತ್ತಿದ್ದರು.

>19173029a ನ ಚ ತಸ್ಯ ಮನಸ್ತತ್ರ ತಮೇವಾರ್ಥಮಚಿಂತಯತ್ ।  
19173029c ಸ್ತ್ರಿಯಃ ಸರ್ವಗುಣೋಪೇತಾ ನೃತ್ಯಂತೇ ತತ್ರ ತತ್ರ ವೈ ।।  
> 
ಆದರೆ ಅವನ ಮನಸ್ಸು ಅಲ್ಲಿರಲಿಲ್ಲ. ಅವನು ಯಾವುದೋ ವಿಷಯದ ಕುರಿತು ಚಿಂತಿಸುತ್ತಿದ್ದನು. ಸರ್ವಗುಣೋಪೇತ ಸ್ತ್ರೀಯರು ಅಲ್ಲಲ್ಲಿ ನರ್ತಿಸುತ್ತಿದ್ದರು.

>19173030a ನ ಚಾಸ್ಯ ಮನಸಸ್ತುಷ್ಟಿಂ ಚಿತ್ರಲೇಖಾ ಪ್ರಪಶ್ಯತಿ ।  
19173030c ನ ಚಾಭಿರಮತೇ ಭೋಗೈರ್ನ ಚಾಪಿ ಮಧು ಸೇವತೇ ।।   
> 
ಅವನ ಮನಸ್ಸು ಸಂತುಷ್ಟವಾಗಿಲ್ಲ ಎನ್ನುವುದನ್ನು ಚಿತ್ರಲೇಖೆಯು ನೋಡಿದಳು. ಅವನು ಭೋಗಗಳಿಂದಾಗಲೀ ಮಧುಸೇವನೆಯಿಂದಾಗಲೀ ಸಂತೋಷಪಡುತ್ತಿರಲಿಲ್ಲ.

>19173031a ವ್ಯಕ್ತಮಸ್ಯ ಹಿ ತತ್ಸ್ವಪ್ನೋ ಹೃದಯೇ ಪರಿವರ್ತತೇ ।  
19173031c ಇತಿ ತತ್ರೈವ ಬುದ್ಧ್ಯಾ ಚ ನಿಶ್ಚಿತಾ ಗತಸಾಧ್ವಸಾ ।।  
> 
ಇವನ ಹೃದಯದಲ್ಲಿಯೂ ಅದೇ ಸ್ವಪ್ನವು ಮರುಕಳಿಸಿ ಬರುತ್ತಿದೆ ಎಂದು ವ್ಯಕ್ತವಾಗುತ್ತಿತ್ತು. ತನ್ನ ಬುದ್ಧಿಯಿಂದ ಇದನ್ನು ನಿಶ್ಚಯಮಾಡಿಕೊಂಡ ಚಿತ್ರಲೇಖೆಯ ಭಯವು ಹೊರಟುಹೋಯಿತು.

>19173032a ಸಾ ದೃಷ್ಟ್ವಾ ಪರಮಸ್ತ್ರೀಣಾಂ ಮಧ್ಯೇ ಶಕ್ರಧ್ವಜೋಪಮಮ್ ।  
19173032c ಚಿಂತಯಾವಿಷ್ಟಹೃದಯಾ ಚಿತ್ರಲೇಖಾ ಮನಸ್ವಿನೀ ।।  
> 
ಪರಮಸ್ತ್ರೀಯರ ಮಧ್ಯೆ ಇಂದ್ರಧ್ವಜದಂತೆ ಶೋಭಿಸುತ್ತಿದ್ದ ಅವನನ್ನು ನೋಡಿ ಮನಸ್ವಿನೀ ಚಿತ್ರಲೇಖೆಯು ಮನದಲ್ಲಿಯೇ ಈ ರೀತಿ ಚಿಂತಿಸತೊಡಗಿದಳು.

>19173033a ಕಥಂ ಕಾರ್ಯಮಿದಂ ಕಾರ್ಯಂ ಕಥಂ ಸ್ವಸ್ತಿ ಭವೇದಿತಿ ।  
19173033c ಸಾಂತರ್ಹಿತಾ ಚಿಂತಯಿತ್ವಾ ಚಿತ್ರಲೇಖಾ ಯಶಸ್ವಿನೀ ।।  
19173034a ತಾಮಸ್ಯಾ ಚ್ಛಾದಯಾಮಾಸ ವಿದ್ಯಯಾ ಶುಭಲೋಚನಾ ।  
> 
“ಈ ಕಾರ್ಯವನ್ನು ಹೇಗೆ ನಿರ್ವಹಿಸಬೇಕು? ಹೇಗೆ ಮಾಡುವುದರಿಂದ ಕಲ್ಯಾಣವಾಗುತ್ತದೆ?” ಹೀಗೆ ಅಂತರ್ಧಾನಳಾಗಿದ್ದುಕೊಂಡೇ ವಿಚಾರಮಾಡಿ ಯಶಸ್ವಿನೀ ಶುಭಲೋಚನೆ ಚಿತ್ರಲೇಖೆಯು ತಾಮಸೀ ವಿದ್ಯೆಯ ಮೂಲಕ ಅನಿರುದ್ಧನನ್ನು ಬಿಟ್ಟು ಉಳಿದ ಎಲ್ಲರನ್ನೂ ಮೋಹಗೊಳಿಸಿದಳು.

>19173034c ತತೋಽಂತರಿಕ್ಷಾದೇವಾಶು ಪ್ರಾಸಾದೋಪರ್ಯಧಿಷ್ಠಿತಾ ।।  
19173035a ಪ್ರಾದ್ಯುಮ್ನಿಂ ವಚನಂ ಪ್ರಾಹ ಶ್ಲಕ್ಷ್ಣಂ ಮಧುರಯಾ ಗಿರಾ ।  
> 
ಅನಂತರ ಅಂತರಿಕ್ಷದಿಂದ ಶೀಘ್ರವಾಗಿ ಭವನದ ಪ್ರಾಸಾದದ ಮೇಲೆ ನಿಂತು ಅನಿರುದ್ಧನಿಗೆ ಮಧುರ ವಾಣಿಯಲ್ಲಿ ಸ್ನೇಹಯುಕ್ತವಾಗಿ ಮಾತನಾಡಿದಳು.

>19173035c ಚಕ್ಷುರ್ದತ್ತ್ವಾ ತು ಸಾ ತಸ್ಮೈ ಕೃತ್ವಾ ಚಾತ್ಮನಿ ದರ್ಶನಮ್ ।।  
19173036a ವಿವಿಕ್ತೇ ಸಾ ಚ ವೈ ದೇಶೇ ತಂ ವಾಕ್ಯಮಿದಮಬ್ರವೀತ್ ।  
> 
ಅವನಿಗೆ ದಿವ್ಯದೃಷ್ಟಿಯನ್ನಿತ್ತು ತನ್ನ ಸ್ವರೂಪದ ದರ್ಶನವನ್ನು ಮಾಡಿಸಿದಳು. ಅನಂತರ ಏಕಾಂತ ಸ್ಥಳದಲ್ಲಿ ಅವನಿಗೆ ಇಂತೆಂದಳು:

>19173036c ಅಪಿ ತೇ ಕುಶಲಂ ವೀರ ಸರ್ವತ್ರ ಯದುನಂದನ ।।  
19173037a ಅಹಸ್ತಾವತ್ಪ್ರದೋಷೋ ವಾ ಕಚ್ಚಿದ್ಗಚ್ಛತಿ ತೇ ಸುಖಮ್ ।  
19173037c ಶೃಣುಷ್ವ ತ್ವಂ ಮಹಾಬಾಹೋ ವಿಜ್ಞಪ್ತಿಂ ಮೇ ರತೀಸುತ ।।   
> 
“ವೀರ! ಯದುನಂದನ! ನೀನು ಸರ್ವತ್ರ ಕುಶಲನಾಗಿದ್ದೀಯೆ ತಾನೇ? ನಿನ್ನ ದಿನ ಮತ್ತು ಪ್ರದೋಶಕಾಲವು ಸುಖವಾಗಿ ಕಳೆಯುತ್ತಿದೆಯಲ್ಲವೇ? ಮಹಾಬಾಹೋ! ರತೀಸುತ! ನನ್ನ ಈ ವಿಜ್ಞಾಪನೆಯನ್ನು ಕೇಳು.

>19173038a ಉಷಾಯಾ ಮಮ ಸಖ್ಯಾಸ್ತು ವಾಕ್ಯಂ ವಕ್ಷ್ಯಾಮಿ ತತ್ತ್ವತಃ ।  
19173038c ಸ್ವಪ್ನೇ ತು ಯಾ ತ್ವಯಾ ದೃಷ್ಟಾ ಸ್ತ್ರೀಭಾವಂ ಚಾಪಿ ಭಾವಿತ ।।  
> 
ಸ್ವಪ್ನದಲ್ಲಿ ಯಾರನ್ನು ನೋಡಿ ನೀನು ನಿನ್ನ ಪತ್ನಿಯನ್ನಾಗಿ ಮಾಡಿಕೊಂಡಿರುವೆಯೋ ಆ ನನ್ನ ಸಖಿ ಉಷೆಯ ಕುರಿತು ತತ್ತ್ವತಃ ಹೇಳುತ್ತೇನೆ. 

>19173039a ಬಿಭರ್ತಿ ಹೃದಯೇ ಯಾ ತ್ವಾಮುಷಯಾ ಪ್ರೇಷಿತಾ ತ್ವಹಮ್।  
19173039c ರುದಂತೀ ಜೃಂಭತೀ ಚೈವ ನಿಃಶ್ವಸಂತೀ ಮುಹುರ್ಮುಹುಃ ।।  
> 
ಅವಳೂ ಕೂಡ ನಿನ್ನನ್ನು ತನ್ನ ಹೃದಯದಲ್ಲಿ ಧರಿಸಿದ್ದಾಳೆ. ಉಷೆಯೇ ನನ್ನನ್ನು ಇಲ್ಲಿಗೆ ಕಳುಹಿಸಿದ್ದಾಳೆ. ಅವಳು ರೋದಿಸುತ್ತಿದ್ದಾಳೆ. ಆಕಳಿಸುತ್ತಿದ್ದಾಳೆ ಮತ್ತು ಪುನಃ ಪುನಃ ನಿಟ್ಟುಸಿರು ಬಿಡುತ್ತಿದ್ದಾಳೆ. 

>19173040a ತ್ವದ್ದರ್ಶನಪರಾ ಸೌಮ್ಯ ಕಾಮಿನೀ ಪರಿತಪ್ಯತೇ ।  
19173040c ಯದಿ ತ್ವಂ ಯಾಸ್ಯಸೇ ವೀರ ಧಾರಯಿಷ್ಯತಿ ಜೀವಿತಮ್ ।।  
> 
ಸೌಮ್ಯ! ನಿನ್ನ ಕಾಣಲೋಸುಗ ಆ ಕಾಮಿನಿಯು ಪರಿತಪಿಸುತ್ತಿದ್ದಾಳೆ. ವೀರ! ಒಂದು ವೇಳೆ ನೀನು ಅವಳ ಬಳಿಸಾಗಿದರೆ ಅವಳು ಜೀವವನ್ನು ಹಿಡಿದಿಟ್ಟುಕೊಳ್ಳುತ್ತಾಳೆ.

>19173041a ಅದರ್ಶನೇನ ಮರಣಂ ತಸ್ಯಾ ನಾಸ್ತ್ಯತ್ರ ಸಂಶಯಃ ।  
19173041c ಯದಿ ನಾರೀಸಹಸ್ರಂ ತೇ ಹೃದಿಸ್ಥಂ ಯದುನಂದನ ।।  
19173042a ಸ್ತ್ರಿಯಾಃ ಕಾಮಯಮಾನಾಯಾಃ ಕರ್ತವ್ಯಾ ಹಸ್ತಧಾರಣಾ ।  
> 
ನಿನ್ನನ್ನು ನೋಡದೇ ಇದ್ದರೆ ಅವಳು ಮರಣ ಹೊಂದುತ್ತಾಳೆ ಎನ್ನುವುದರಲ್ಲಿ ಸಂಶಯವಿಲ್ಲ. ಯದುನಂದನ! ನಿನ್ನ ಹೃದಯದಲ್ಲಿ ಸಹಸ್ರನಾರಿಯರು ನೆಲೆಸಿದ್ದರೂ ನಿನ್ನನ್ನು ಕಾಮಿಸುವ ಈ ಅನುರಕ್ತ ಸ್ತ್ರೀಯ ಕೈಹಿಡಿಯಬೇಕು.

>19173042c ತ್ವಂ ಚ ತಸ್ಯಾ ವರೋತ್ಸರ್ಗೇ ದತ್ತೋ ದೇವ್ಯಾ ಮನೋರಥಃ।।  
19173043a ಚಿತ್ರಪಟ್ಟಂ ಮಯಾ ದತ್ತಂ ತ್ವಚ್ಚಿಹ್ನಂ ದೃಶ್ಯ ಜೀವತಿ ।  
> 
ವರವನ್ನು ನೀಡುವಾಗ ದೇವಿ ಪಾರ್ವತಿಯು ಅವಳ ಮನೋರಥವನ್ನೀಡೇರಿಸಲು ನಿನ್ನನ್ನೇ ನೀಡಿದ್ದಳು. ನಾನು ಕೊಟ್ಟ ನಿನ್ನ ಚಿತ್ರಪಟವನ್ನು ನೋಡುತ್ತಾ ಅವಳು ಜೀವಿಸಿದ್ದಾಳೆ.

>19173043c ಸಾನುಕ್ರೋಶೋ ಯದುಶ್ರೇಷ್ಠ ಭವ ತಸ್ಯಾ ಮನೋರಥೇ ।।  
19173044a ಉಷಾ ತೇ ಪತತೇ ಮೂರ್ಧ್ನಾ ವಯಂ ಚ ಯದುನಂದನ ।  
> 
ಯದುಶ್ರೇಷ್ಠ! ಅವಳ ಮನೋರಥವನ್ನು ಪೂರ್ಣಗೊಳಿಸಲು ದಯೆತೋರಿಸಬೇಕು. ಯದುನಂದನ! ಉಷೆ ಮತ್ತು ನಾವೂ ಕೂಡ ಶಿರಸಾ ನಮಸ್ಕರಿಸುತ್ತೇವೆ.

>19173044c ಶ್ರೂಯತಾಂ ಚೋದ್ಭವಸ್ತಸ್ಯಾಃ ಕುಲಶೀಲಂ ಚ ಯಾದೃಶಮ್ ।।  
19173045a ಸಂಸ್ಥಾನಂ ಪ್ರಕೃತಿಂ ಚಾಸ್ಯಾಃ ಪಿತರಂ ಚ ಬ್ರವೀಮಿ ತೇ ।  
> 
ಉಷೆಯ ಉತ್ಪತ್ತಿ ಮತ್ತು ಕುಲ-ಶೀಲಗಳು ಎಂಥಹುದು ಎನ್ನುವುದನ್ನು ಕೇಳಬೇಕು. ಅವಳ ಆಕೃತಿ, ಪ್ರಕೃತಿ ಮತ್ತು ತಂದೆಯ ಕುರಿತು ನಿನಗೆ ಹೇಳುತ್ತೇನೆ.

>19173045c ವೈರೋಚನಿಸುತೋ ವೀರ ಬಾಣೋ ನಾಮ ಮಹಾಸುರಃ ।।  
19173046a ಸ ರಾಜಾ ಶೋಣಿತಪುರೇ ತಸ್ಯ ತ್ವಾಮಿಚ್ಛತೇ ಸುತಾ ।  
19173046c ತ್ವದ್ಭಾವಗತಚಿತ್ತಾ ಸಾ ತ್ವನ್ಮಯಂ ಚಾಪಿ ಜೀವಿತಮ್ ।।  
> 
ವಿರೋಚನನ ಮಗ ಬಲಿಯ ವೀರ ಪುತ್ರನು ಬಾಣನೆಂಬ ಹೆಸರಿನ ಮಹಾಸುರನು. ಅವನು ಶೋಣಿತಪುರದ ರಾಜನು. ಅವನ ಮಗಳು ನಿನ್ನನ್ನು ಇಚ್ಛಿಸುತ್ತಾಳೆ. ಅವಳ ಚಿತ್ತವು ನಿನ್ನಲ್ಲಿಯೇ ತನ್ಮಯಗೊಂಡಿದೆ ಮತ್ತು ಜೀವಿತವೂ ನೀನೇ ಆಗಿದ್ದೀಯೆ.

>19173047a ಮನೋರಥಕೃತೋ ಭರ್ತಾ ದೇವ್ಯಾ ದತ್ತೋ ನ ಸಂಶಯಃ ।  
19173047c ತ್ವತ್ಸಂಗಮಾತ್ಸಾ ಸುಶ್ರೋಣೀ ಪ್ರಾಣಾಂಧಾರಯತೇ ಶುಭಾ ।।  
> 
ದೇವಿ ಪಾರ್ವತಿಯೇ ನಿನ್ನನ್ನು ಅವಳಿಗೆ ಪತಿಯಾಗಿ ಕೊಟ್ಟು ಅವಳ ಮನೋರಥವನ್ನು ಪೂರೈಸಿದ್ದಾಳೆ ಎನ್ನುವುದರಲ್ಲಿ ಸಂಶಯವಿಲ್ಲ. ಆ ಶುಭೆ ಸುಶ್ರೋಣಿಯು ನಿನ್ನ ಸಮಾಗಮದ ಆಶಯದಿಂದಲೇ ಪ್ರಾಣಗಳನ್ನು ಧರಿಸಿದ್ದಾಳೆ.”

>19173048a ಚಿತ್ರಲೇಖಾವಚಃ ಶ್ರುತ್ವಾ ಸೋಽನಿರುದ್ಧೋಽಬ್ರವೀದಿದಮ್ ।  
19173048c ದೃಷ್ಟಾ ಸ್ವಪ್ನೇ ಮಯಾ ಸಾ ಹಿ ತನ್ಮತ್ತಃ ಶೃಣು ಶೋಭನೇ ।।  
19173049a ರೂಪಂ ಕಾಂತಿಂ ಮತಿಂ ಚೈವ ಸಂಯೋಗಂ ರುದಿತಂ ತಥಾ ।  
19173049c ಏವಂ ಸರ್ವಮಹೋರಾತ್ರಂ ಮುಹ್ಯಾಮಿ ಪರಿಚಿಂತಯನ್ ।।  
> 
ಚಿತ್ರಲೇಖೆಯ ಮಾತನ್ನು ಕೇಳಿ ಅನಿರುದ್ಧನು ಇದನ್ನು ಹೇಳಿದನು: “ಶೋಭನೇ! ನಾನು ಅವಳನ್ನು ಸ್ವಪ್ನದಲ್ಲಿ ನೋಡಿದ್ದೇನೆ. ಅದರಿಂದ ಏನಾಯಿತೆಂದು ನನ್ನಿಂದ ಕೇಳು. ನಾನು ಅಹೋರಾತ್ರಿ ಅವಳ ರೂಪ, ಕಾಂತಿ, ಮತಿ, ಸಂಯೋಗಸುಖ ಮತ್ತು ಅವಳ ರೋದನ ಇವೆಲ್ಲವನ್ನೂ ಚಿಂತಿಸುತ್ತಾ ಮೋಹಿತನಾಗಿಬಿಟ್ಟಿದ್ದೇನೆ.

>19173050a ಯದ್ಯಹಂ ಸಮನುಗ್ರಾಹ್ಯೋ ಯದಿ ಸಖ್ಯಂ ತ್ವಮಿಚ್ಛಸಿ ।  
19173050c ನಯಸ್ವ ಚಿತ್ರಲೇಖೇ ಮಾಂ ದ್ರಷ್ಟುಮಿಚ್ಛಾಮ್ಯಹಂ ಪ್ರಿಯಾಮ್ ।।  
> 
ಚಿತ್ರಲೇಖೇ! ಒಂದು ವೇಳೆ ನಾನು ನಿನ್ನ ಅನುಗ್ರಹಕ್ಕೆ ಪಾತ್ರನಾಗಿದ್ದರೆ ಮತ್ತು ನೀನು ನನ್ನ ಸಖ್ಯವನ್ನು ಇಚ್ಛಿಸುವೆಯಾದರೆ ನನ್ನನ್ನು ಕೊಂಡೊಯ್ಯಿ. ಪ್ರಿಯೆ ಉಷೆಯನ್ನು ನೋಡಬಯಸುತ್ತೇನೆ.

>19173051a ಕಾಮಸಂತಾಪಸಂತಪ್ತಃ ಪ್ರಿಯಾಸಂಗಮಕಾಮತಃ ।  
19173051c ಏಷೋಽಂಜಲಿರ್ಮಯಾ ಬದ್ಧಃ ಸತ್ಯಂ ಸ್ವಪ್ನಂ ಕುರುಷ್ವ ಮೇ ।।  
> 
ಕಾಮಸಂತಾಪಸಂತಪ್ತನಾಗಿದ್ದೇನೆ. ಪ್ರಿಯೆಯ ಸಂಗಮವನ್ನು ಬಯಸುತ್ತಿದ್ದೇನೆ. ಕೈಮುಗಿಯುತ್ತೇನೆ. ನನ್ನ ಸ್ವಪ್ನವನ್ನು ಸತ್ಯವನ್ನಾಗಿಸು.”

>19173052a ತಸ್ಯ ತದ್ವಚನಂ ಶ್ರುತ್ವಾ ಚಿತ್ರಲೇಖಾ ವರಾಪ್ಸರಾಃ ।  
19173052c ಸಫಲೋಽದ್ಯ ಮಮ ಕ್ಲೇಶಃ ಸಖ್ಯಾ ಮೇ ಯತ್ಪ್ರಯಾಚಿತಮ್ ।।  
> 
ಅವನ ಆ ಮಾತನ್ನು ಕೇಳಿ ಅಪ್ಸರಶ್ರೇಷ್ಠೆ ಚಿತ್ರಲೇಖೆಯು “ಇಂದು ನನ್ನ ಕ್ಲೇಶವು ಸಫಲವಾಯಿತು. ನನ್ನ ಸಖಿಯು ಕೇಳಿದುದು ದೊರೆಯಿತು” ಎಂದುಕೊಂಡಳು.”

>19173053  ವೈಶಂಪಾಯನ ಉವಾಚ ।   
19173053a ಈಪ್ಸಿತಂ ತಸ್ಯ ವಿಜ್ಞಾಯ ಅನಿರುದ್ಧಸ್ಯ ಭಾಮಿನೀ ।  
19173053c ಚಿತ್ರಲೇಖಾ ತತಸ್ತುಷ್ಟಾ ತಥೇತಿ ಚ ತಮಬ್ರವೀತ್ ।।  
> 
ವೈಶಂಪಾಯನನು ಹೇಳಿದನು: “ಅನಿರುದ್ಧನ ಇಚ್ಛೆಯನ್ನು ತಿಳಿದ ಭಾಮಿನಿ ಚಿತ್ರಲೇಖೆಯು ಸಂತೋಷದಿಂದ ಆಗೆಯೇ ಆಗಲಿ ಎಂದು ಹೇಳಿದಳು.

>19173054a ಹರ್ಮ್ಯೇ ಸ್ತ್ರೀಗಣಮಧ್ಯಸ್ಥಂ ಕೃತ್ವಾ ಚಾಂತರ್ಹಿತಂ ತದಾ ।  
19173054c ಉತ್ಪಪಾತ ಗೃಹೀತ್ವಾ ಸಾ ಪ್ರಾದ್ಯುಮ್ನಿಂ ಯುದ್ಧದುರ್ಮದಮ್ ।।  
> 
ಮಂಚದ ಮೇಲೆ ಸ್ತ್ರೀಗಣಗಳ ಮಧ್ಯೆ ಕುಳಿತಿದ್ದ ಯುದ್ಧದುರ್ಮದ ಅನಿರುದ್ಧನನ್ನು ಅದೃಶ್ಯಗೊಳಿಸಿ ಎತ್ತಿಕೊಂಡು ಆಕಾಶಕ್ಕೆ ಹಾರಿದಳು.

>19173055a ಸಾ ತಮಧ್ವಾನಮಾಗಮ್ಯ ಸಿದ್ಧಚಾರಣಸೇವಿತಮ್ ।  
19173055c ಸಹಸಾ ಶೋಣಿತಪುರಂ ಪ್ರವಿವೇಶ ಮನೋಜವಾ ।।  
> 
ಮನೋವೇಗಿಯಾಗಿದ್ದ ಅವಳು ಸಿದ್ಧಚಾರಣಸೇವಿತ ಆಕಾಶಮಾರ್ಗದಲ್ಲಿ ಬಂದು ಕೂಡಲೇ ಶೋಣಿತಪುರವನ್ನು ಪ್ರವೇಶಿಸಿದಳು.

>19173056a ಅದರ್ಶನಂ ತಮಾನೀಯ ಮಾಯಯಾ ಕಾಮರೂಪಿಣೀ ।  
19173056c ಅನಿರುದ್ಧಂ ಮಹಾಭಾಗಾ ಯತ್ರೋಷಾ ತತ್ರ ಗಚ್ಛತಿ ।।  
> 
ಕಾಮರೂಪಿಣೀ ಮಹಾಭಾಗೆ ಚಿತ್ರಲೇಖೆಯು ಅನಿರುದ್ಧನನ್ನು ಅದೃಶ್ಯನನ್ನಾಗಿಸಿ ಕರೆದುಕೊಂಡು ಬಂದು ಉಷೆಯಿರುವಲ್ಲಿಗೆ ಹೋದಳು.

>19173057a ಉಷಾಯಾ ದರ್ಶಯಚ್ಚೈನಂ ಚಿತ್ರಾಭರಣಭೂಷಿತಮ್ ।  
19173057c ಚಿತ್ರಾಂಬರಧರಂ ವೀರಂ ರಹಸ್ಯಮರರೂಪಿಣಮ್ ।।  
> 
ಮತ್ತು ಚಿತ್ರಾಭರಣಭೂಷಿತ ಚಿತ್ರಾಂಬರಧರ ವೀರ ಅಮರರೂಪಿಣಿ ಅನಿರುದ್ಧನನ್ನು ಏಕಾಂತದಲ್ಲಿ ಉಷೆಗೆ ತೋರಿಸಿದಳು.

>19173058a ತತ್ರೋಷಾಂ ವಿಸ್ಮಿತಾಂ ದೃಷ್ಟ್ವಾ ಹರ್ಮ್ಯಸ್ಥಾಂ ಸಖಿಸಂನಿಧೌ ।  
19173058c ಪ್ರವೇಶಯಾಮಾಸ ಚ ತಂ ತದಾ ಸಾ ಸ್ವಗೃಹಂ ತತಃ ।।  
> 
ಅಟ್ಟದ ಮೇಲೆ ಸಖಿಸನ್ನಿಧಿಯಲ್ಲಿದ್ದ ಉಷೆಯು ಅನಿರುದ್ಧನನ್ನು ನೋಡಿ ವಿಸ್ಮಿತಳಾಗಿ ಕೂಡಲೇ ಅವನನ್ನು ತನ್ನ ಭವನದೊಳಗೆ ಪ್ರವೇಶಿಸಿಕೊಂಡಳು.

>19173059a ಪ್ರಹರ್ಷೋತ್ಫುಲ್ಲನಯನಾ ಪ್ರಿಯಂ ದೃಷ್ಟ್ವಾರ್ಥಕೋವಿದಾ ।  
19173059c ಸಾ ಹರ್ಮ್ಯಸ್ಥಾ ತಮರ್ಘೇಣ ಯಾದವಂ ಸಮಪೂಜಯತ್ ।।  
> 
ಪ್ರಿಯನ ದರ್ಶನದ ಹರ್ಷದಿಂದ ಅವಳ ಕಣ್ಣುಗಳು ಅರಳಿದವು. ಆ ಅರ್ಥಕೋವಿದೆಯು ಅಟ್ಟದ ಮೇಲೆಯೇ ಆ ಯಾದವನನ್ನು ಅರ್ಘ್ಯದಿಂದ ಪೂಜಿಸಿದಳು.

>19173060a ಚಿತ್ರಲೇಖಾಂ ಪರಿಷ್ವಜ್ಯ ಪ್ರಿಯಾಖ್ಯಾನೈರತೋಷಯತ್ ।  
19173060c ತ್ವರಿತಾ ಕಾಮಿನೀ ಪ್ರಾಹ ಚಿತ್ರಲೇಖಾಂ ಭಯಾತುರಾ ।।  
> 
ಚಿತ್ರಲೇಖೆಯನ್ನು ಬಿಗಿದಪ್ಪಿ ಪ್ರಿಯಮಾತುಗಳಿಂದ ಸಂತುಷ್ಟಗೊಳಿಸಿದಳು. ಅನಂತರ ಕಾಮಿನಿ ಉಷೆಯು ಭಯದಿಂದ ವ್ಯಾಕುಲಗೊಂಡು ತ್ವರಿತದಲ್ಲಿ ಚಿತ್ರಲೇಖೆಗೆ ಹೇಳಿದಳು: 

>19173061a ಸಖೀದಂ ವೈ ಕಥಂ ಕಾರ್ಯಂ ಗುಹ್ಯೇ ಕಾರ್ಯವಿಶಾರದೇ ।  
19173061c ಗುಹ್ಯೇ ಕೃತೇ ಭವೇತ್ಸ್ವಸ್ತಿ ಪ್ರಕಾಶೇ ಜೀವಿತಕ್ಷಯಃ ।।  
> 
“ಕಾರ್ಯವಿಶಾರದೇ! ಈ ಕಾರ್ಯವನ್ನು ಹೇಗೆ ಗುಪ್ತವಾಗಿರಿಸಬಹುದು? ಗುಟ್ಟಾಗಿಡುವುದರಿಂದಲೇ ಕಲ್ಯಾಣವಾಗುತ್ತದೆ. ಇದನ್ನು ಪ್ರಕಾಶಿತಗೊಳಿಸಿದರೆ ಜೀವಕ್ಕೆ ಸಂಕಟ ಬಂದೊದಗಬಹುದು.”

>[^1]19173062a ಇತ್ಯುಕ್ತ್ವಾ ತ್ವರಮಾಣಾ ಸಾ ಗುಹ್ಯದೇಶೇ ಸ್ವಲಂಕೃತಾ ।  
19173062c ಕಾಂತೇನ ಸಹ ಸಂಯುಕ್ತಾ ಸ್ಥಿತಾ ವೈ ಭೀತಭೀತವತ್ ।।   
> 
ಹೀಗೆ ಹೇಳಿ ಅವಳು ತ್ವರೆಮಾಡಿ ಅಲಂಕೃತವಾಗಿದ್ದ ಒಂದು ಗುಹ್ಯಪ್ರದೇಶದಲ್ಲಿ ಕಾಂತನ ಜೊತೆಯಲ್ಲಿ ಭೀತಿಯಿಂದ ನಿಂತುಕೊಂಡಳು.

>19173063a ಚಿತ್ರಲೇಖಾಬ್ರವೀದ್ವಾಕ್ಯಂ ಶೃಣು ತ್ವಂ ನಿಶ್ಚಯಮ್ ಸಖಿ ।  
19173063c ಕೃತಂ ಪುರುಷಕಾರೇಣ ದೈವಂ ನಾಶಯತೇ ಸಖಿ ।।  
> 
ಚಿತ್ರಲೇಖೆಯು ಹೇಳಿದಳು: “ಸಖಿ! ನನ್ನ ನಿಶ್ಚಯವನ್ನು ಕೇಳು. ಸಖಿ! ಪುರುಷಾರ್ಥದಿಂದ ಮಾಡಿದ ಕಾರ್ಯವನ್ನು ದೈವವು ಕ್ಷಣಭರದಲ್ಲಿ ನಾಶಮಾಡಿಬಿಡುತ್ತದೆ.

>19173064a ಯದಿ ದೇವ್ಯಾಃ ಪ್ರಸಾದಸ್ತೇ ಹ್ಯನುಕೂಲೋ ಭವಿಷ್ಯತಿ ।  
19173064c ಅದ್ಯ ಮಾಯಾಕೃತಂ ಗುಹ್ಯಂ ನ ಕಶ್ಚಿಜ್ಜ್ಞಾಸ್ಯತೇ ನರಃ ।।  
> 
ಒಂದುವೇಳೆ ದೇವಿಯ ಕೃಪಾಪ್ರಸಾದದಿಂದ ನಿನಗೆ ಅನುಕೂಲವಾಗುತ್ತದೆ ಎಂದಾದರೆ ಇಂದು ಮಾಯೆಯಿಂದ ಗುಟ್ಟಿನಲ್ಲಿ ಮಾಡಿದ ಈ ಕಾರ್ಯವನ್ನು ಯಾರೂ ತಿಳಿಯಲಾರರು.”

>19173065a ಸಖ್ಯಾ ವೈ ಏವಮುಕ್ತಾ ಸಾ ಪರ್ಯವಸ್ಥಿತಚೇತನಾ ।  
19173065c ಏವಮೇತದಿತಿ ಪ್ರಾಹ ಸಾನಿರುದ್ಧಮಿದಂ ವಚಃ ।।  
> 
ಸಖಿಯು ಹೀಗೆ ಹೇಳಲು ಉಷೆಯ ಚಿತ್ತವೃತ್ತಿಯು ಸ್ಥಿರಗೊಂಡಿತು. ಇದು ಸರಿಯಾಗಿದೆ ಎಂದು ಅವಳಿಗೆ ಹೇಳಿ ಅನಿರುದ್ಧನೊಡನೆ ಮಾತನ್ನಾಡಿದಳು.

>19173066a ದಿಷ್ಟ್ಯಾ ಸ್ವಪ್ನಗತಶ್ಚೌರೋ ದೃಶ್ಯತೇ ಸುಭಗಃ ಪತಿಃ ।  
19173066c ಯತ್ಕೃತೇ ತು ವಯಂ ಖಿನ್ನಾ ದುರ್ಲಭಪ್ರಿಯಕಾಂಕ್ಷಯಾ ।।  
> 
“ಸ್ವಪ್ನದಲ್ಲಿ ಬಂದಿದ್ದ ಆ ಕಳ್ಳನು ಇಂದು ಸುಂದರ ಪತಿಯ ರೂಪದಲ್ಲಿ ಪ್ರತ್ಯಕ್ಷವಾಗಿ ಕಾಣುತ್ತಿದ್ದಾನೆಂದರೆ ಇದು ನನ್ನ ಸೌಭಾಗ್ಯವೇ ಸರಿ. ದುರ್ಲಭ ಪ್ರಿಯತಮನ ಆಕಾಂಕ್ಷೆಯಲ್ಲಿದ್ದ ನಾವು ಖಿನ್ನರಾಗಿದ್ದೆವು.

>19173037a ಕಚ್ಚಿತ್ತವ ಮಹಾಬಾಹೋ ಕುಶಲಂ ಸರ್ವತೋ ಗತಮ್ ।  
19173067c ಹೃದಯಂ ಹಿ ಮೃದು ಸ್ತ್ರೀಣಾಂ ತೇನ ಪೃಚ್ಛಾಮ್ಯಹಂ ತವ ।।  
> 
ಮಹಾಬಾಹೋ! ನೀನು ಎಲ್ಲ ರೀತಿಯಿಂದ ಕುಶಲನಾಗಿದ್ದೀಯೆ ತಾನೇ? ಸ್ತ್ರೀಯರ ಹೃದಯವು ಕೋಮಲವಾಗಿರುತ್ತದೆ. ಆದುದರಿಂದ ನಾನು ನಿನ್ನನ್ನು ಕೇಳುತ್ತಿದ್ದೇನೆ.”

>19173068a ತಸ್ಯಾಸ್ತದ್ವಚನಂ ಶ್ರುತ್ವಾ ಉಷಾಯಾಃ ಶ್ಲಕ್ಷ್ಣಮರ್ಥವತ್ ।  
19173068c ಸೋಽಪ್ಯಾಹ ಯದುಶಾರ್ದೂಲಃ ಶುಭಾಕ್ಷರತರಂ ವಚಃ ।।  
> 
ಉಷೆಯ ಈ ಅರ್ಥಪೂರ್ಣ ಸ್ನೇಹಯುಕ್ತ ಮಾತನ್ನು ಕೇಳಿ ಆ ಯದುಶಾರ್ದೂಲನೂ ಕೂಡ ಅತ್ಯಂತ ಶುಭಾಕ್ಷರಯುಕ್ತ ಈ ಮಾತನ್ನಾಡಿದನು.

>19173069a ಹರ್ಷವಿಪ್ಲುತನೇತ್ರಾಯಾಃ ಪಾಣಿನಾಶ್ರು ಪ್ರಮೃಜ್ಯ ಚ ।  
19173069c ಪ್ರಹಸ್ಯ ಸಸ್ಮಿತಂ ಪ್ರಾಹ ಹೃದಯಗ್ರಾಹಕಂ ವಚಃ ।।  
> 
ಆನಂದಬಾಷ್ಪಗಳಿಂದ ತುಂಬಿದ ಅವಳ ಕಣ್ಣುಗಳನ್ನು ತನ್ನ ಕೈಯಿಂದ ಒರೆಸಿ, ನಕ್ಕು ನಸುನಗುತ್ತಾ ಹೃದಯಗ್ರಾಹಕ ಈ ಮಾತನ್ನಾಡಿದನು.

>19173070a ಕುಶಲಂ ಮೇ ವರಾರೋಹೇ ಸರ್ವತ್ರ ಮಿತಭಾಷಿಣಿ ।  
19173070c ತ್ವತ್ಪ್ರಸಾದೇನ ಮೇ ದೇವಿ ಪ್ರಿಯಮಾವೇದಯಾಮಿ ತೇ ।।  
> 
“ವರಾರೋಹೇ! ಮಿತಭಾಷಿಣಿ! ನಾನು ಎಲ್ಲ ರೀತಿಯಲ್ಲಿ ಕುಶಲನಾಗಿದ್ದೇನೆ. ದೇವಿ! ನಿನ್ನ ಕೃಪೆಯಿದ್ದರೆ ನನ್ನ ಈ ಪ್ರೀತಿಯನ್ನು ನಿನಗೆ ನಿವೇದಿಸುತ್ತೇನೆ.

>19173071a ಅದೃಷ್ಟಪೂರ್ವಶ್ಚ ಮಯಾ ದೇಶೋಽಯಂ ಶುಭದರ್ಶನೇ ।  
19173071c ನಿಶಿ ಸ್ವಪ್ನೇ ಯಥಾ ದೃಷ್ಟಃ ಸಕೃತ್ಕನ್ಯಾಪುರೇ ತಥಾ ।।  
> 
ಶುಭದರ್ಶನೇ! ಈ ಹಿಂದೆ ನಾನು ಈ ದೇಶವನ್ನು ನೋಡಿರಲಿಲ್ಲ. ರಾತ್ರಿ ಸ್ವಪ್ನದಲ್ಲಿ ಈ ಕನ್ಯಾಕಕ್ಷವನ್ನು ನೋಡಿದಂತಿದೆ.

>19173072a ಏವಮೇವಮಹಂ ಭೀರು ತ್ವತ್ಪ್ರಸಾದಾದಿಹಾಗತಃ ।  
19173072c ನ ಚ ತದ್ರುದ್ರಪತ್ನ್ಯಾ ವೈ ಮಿಥ್ಯಾ ವಾಕ್ಯಂ ಭವಿಷ್ಯತಿ ।।  
> 
ಭೀರು! ನಿನ್ನ ಪ್ರಸಾದದಿಂದಲೇ ನಾನು ಇಲ್ಲಿಗೆ ಬಂದಿದ್ದೇನೆ. ರುದ್ರಪತ್ನಿಯ ಮಾತು ಎಂದೂ ಸುಳ್ಳಾಗುವುದಿಲ್ಲ.

>19173073a ದೇವ್ಯಾಸ್ತೇ ಪ್ರೀತಿಮಾಜ್ಞಾಯ ತ್ವತ್ಪ್ರಿಯಾರ್ಥಂ ಚ ಭಾಮಿನಿ ।  
19173073c ಅನುಪ್ರಾಪ್ತೋಽಸ್ಮಿ ಚಾದ್ಯೈವ ಪ್ರಸೀದ ಶರಣಂ ಗತಃ ।।  
> 
ಭಾಮಿನಿ! ದೇವಿಗೆ ನಿನ್ನ ಮೇಲಿದ್ದ ಪ್ರೀತಿಯನ್ನು ತಿಳಿದು ನಿನಗೆ ಪ್ರಿಯವಾಗಲೆಂದೇ ನಾನು ಇಲ್ಲಿಗೆ ಬಂದಿದ್ದೇನೆ. ಪ್ರಸನ್ನಳಾಗು. ನಾನು ನಿನ್ನ ಶರಣು ಬಂದಿದ್ದೇನೆ.”

>19173074a ಇತ್ಯುಕ್ತಾ ತ್ವರಮಾಣಾ ಸಾ ಗುಹ್ಯದೇಶೇ ಸ್ವಲಂಕೃತಾ ।  
19173074c ಕಾಂತೇನ ಸಹ ಸಂಯುಕ್ತಾ ಸ್ಥಿತಾ ವೈ ಭೀತಭೀತವತ್ ।।  
> 
ಹೀಗೆ ಹೇಳಲು ಅವಳು ತ್ವರೆಮಾಡಿ ತನ್ನನ್ನು ಅಲಂಕರಿಸಿಕೊಂಡು ಕಾಂತನ ಜೊತೆಗೂಡಿ ಗುಪ್ತಸ್ಥಾನವನ್ನು ಸೇರಿದಳು. ಆಗ ಅವಳು ಭಯಭೀತಳಾಗಿದ್ದಳು.

>19173075a ತತಶ್ಚೋದ್ವಾಹಧರ್ಮೇಣ ಗಾಂಧರ್ವೇಣ ಸಮೀಯತುಃ ।  
19173075c ಅನ್ಯೋನ್ಯಂ ರಮತುಸ್ತೌ ತು ಚಕ್ರವಾಕೌ ಯಥಾ ದಿವಾ ।।  
> 
ಅನಂತರ ಅವರಿಬ್ಬರೂ ಗಾಂಧರ್ವವಿವಾಹದ ನಿಯಮದಂತೆ ಪರಸ್ಪರ ದಾಂಪತ್ಯಭಾವವನ್ನು ಸ್ವೀಕರಿಸಿ ಆಕಾಶದಲ್ಲಿ ಚಕ್ರವಾಕಗಳಂತೆ ರಮಿಸಿದರು.

>19173076a ಪತಿನಾ ಸಾನಿರುದ್ಧೇನ  ಮುಮುದೇ ತು ವರಾಂಗನಾ ।  
19173076c ಕಾಂತೇನಾ ಸಹ ಸಂಯುಕ್ತಾ ದಿವ್ಯವಸ್ತ್ರಾನುಲೇಪನಾ ।।  
> 
ದಿವ್ಯ ವಸ್ತ್ರ-ಅನುಲೇಪನಗಳಿಂದ ಸಂಯುಕ್ತಳಾದ ಆ ವರಾಂಗನೆಯಾದರೋ ತನ್ನ ಪ್ರಿಯತಮ ಪತಿ ಅನಿರುದ್ಧನೊಡನೆ ಮೋದಿಸಿದಳು.

>19173077a ರಮಮಾಣಾನಿರುದ್ಧೇನ ಅವಿಜ್ಞಾತಾ ಸುತಾ ತದಾ ।  
19173077c ತಸ್ಮಿನ್ನೇವ ಕ್ಷಣೇ ಪ್ರಾಪ್ತೇ ಯದೂನಾಮೃಷಭೋ ಹಿ ಸಃ ।।  
19173078a ದಿವ್ಯಮಾಲ್ಯಾಂಬರಧರೋ ದಿವ್ಯಸ್ರಗನುಲೇಪನಃ ।  
19173078c ಉಷಯಾ ಸಹ ಸಂಯುಕ್ತೋ ವಿಜ್ಞಾತೋ ಬಾಣರಕ್ಷಿಭಿಃ ।।  
> 
ಅನಿರುದ್ಧನೊಡನೆ ತನ್ನ ಮಗಳು ರಮಿಸುತ್ತಿದ್ದಾಳೆ ಎನ್ನುವ ವಿಷಯವು ಬಾಣನಿಗೆ ತಿಳಿದಿರಲಿಲ್ಲ. ಆದರೆ ಬಾಣನ ರಕ್ಷಕನೋರ್ವನು ಅದೇ ಕ್ಷಣದಲ್ಲಿ ಯದುಗಳ ವೃಷಭ, ದಿವ್ಯಮಾಲಾ-ವಸ್ತ್ರಧಾರೀ ದಿವ್ಯ ಹೂಮಾಲೆ-ಅನುಲೇಪನಗಳನ್ನು ಧರಿಸಿದ್ದ ಅನಿರುದ್ಧನು ಉಷೆಯೊಡನೆ ಸೇರಿದುದನ್ನು ತಿಳಿದುಕೊಂಡನು.

>19173079a ತತಸ್ತೈಶ್ಚಾರಪುರುಷೈರ್ಬಾಣಸ್ಯಾವೇದಿತಂ ದ್ರುತಮ್ ।  
19173079c ಯಥಾ ದೃಷ್ಟಮಶೇಷೇಣ ಕನ್ಯಾಯಾಸ್ತದತಿಕ್ರಮಮ್ ।।  
> 
ಅನಂತರ ಆ ಚಾರಪುರುಷರು ಕನ್ಯೆಯ ಅಪರಾಧವನ್ನು ಹೇಗೆ ನೋಡಿದ್ದರೋ ಹಾಗೆ ಶೀಘ್ರವಾಗಿ ಬಾಣನಿಗೆ ತಿಳಿಸಿದರು.

>19173080a ತತಃ ಕಿಂಕರಸೈನ್ಯಂ ತು ವ್ಯಾದಿಷ್ಟಂ ಭೀಮಕರ್ಮಣಾ ।  
19173080c ಬಲೇಃ ಪುತ್ರೇಣ ವೀರೇಣ ಬಾಣೇನಾಮಿತ್ರಘಾತಿನಾ ।।  
> 
ಆಗ ಭೀಮಕರ್ಮಿ, ಬಲಿಯ ಪುತ್ರ, ಅಮಿತ್ರಘಾತೀ ವೀರ ಬಾಣನು ತನ್ನ ಕಿಂಕರರ ಸೇನೆಗೆ ಈ ಆದೇಶವನ್ನಿತ್ತನು:

>19173081a ಗಚ್ಛಧ್ವಂ ಸಹಿತಾಃ ಸರ್ವೇ ಹನ್ಯತಾಮೇವ ದುರ್ಮತಿಃ ।  
19173081c ಯೇನ ನಃ ಕುಲಚಾರಿತ್ರಂ ದೂಷಿತಂ ಧೂಷಿತಾತ್ಮನಾ ।।  
> 
“ನೀವೆಲ್ಲರೂ ಒಟ್ಟಾಗಿ ಹೋಗಿ ತನ್ನ ಹೃದಯವನ್ನು ದೂಷಿತಗೊಳಿಸಿದ್ದಲ್ಲದೇ ನಮ್ಮ ಕುಲದ ಸದಾಚಾರವನ್ನೂ ಕಲಂಕಿತಗೊಳಿಸಿದ ಆ ದುರ್ಬುದ್ಧಿ ಮನುಷ್ಯನನ್ನು ಕೊಲ್ಲಿ.

>19173082a ಉಷಾಯಾಂ ಧರ್ಷಿತಾಯಾಂ ಹಿ ಕುಲಂ ನೋ ಧರ್ಷಿತಂ ಮಹತ್ ।  
19173082c ಅಸಂಪ್ರದತ್ತಾಂ ಯೋಽಸ್ಮಾಭಿಃ ಸ್ವಯಂಗ್ರಾಹಮಧರ್ಷಯತ್।।  
> 
ಉಷೆಯನ್ನು ದೂಷಿತಗೊಳಿಸಿದ್ದಲ್ಲದೇ ಅವನು ನಮ್ಮ ಮಹಾ ಕುಲವನ್ನೂ ದೂಷಿತಗೊಳಿಸಿದ್ದಾನೆ. ನಾವು ಕೊಡದೇ ಇದ್ದರೂ ಇವನು ಸ್ವಯಂ ಉಷೆಯನ್ನು ಸ್ವೀಕರಿಸಿ ಅವಳನ್ನು ದೂಷಿತಳನ್ನಾಗಿಸಿದ್ದಾನೆ.

>19173083a ಅಹೋ ವೀರ್ಯಮಹೋ ಧೈರ್ಯಮಹೋ ಧಾರ್ಷ್ಟ್ಯಂ ಚ ದುರ್ಮತೇಃ ।  
19173083c ಯಃ ಪುರಂ ಭವನಂ ಚೇದಂ ಪ್ರವಿಷ್ಟೋ ನಃ ಸ ಬಾಲಿಶಃ ।।  
> 
ಅಹೋ! ಅವನ ವೀರ್ಯವೇ! ಅಹೋ ಅವನ ಧೈರ್ಯವೇ! ಆ ದುರ್ಮತಿಯು ಎಂಥಹ ದುಷ್ಟನು! ನಮ್ಮ ಪುರವನ್ನಷ್ಟೇ ಅಲ್ಲದೆ ನಮ್ಮ ಮನೆಯನ್ನೂ ಪ್ರವೇಶಿಸಿದ ಇವನು ಬಾಲಿಶನಾಗಿರಲಿಕ್ಕಿಲ್ಲ.”

>19173084a ಏವಮುಕ್ತ್ವಾ ಪುನಸ್ತಾಂ ತು ಕಿಂಕರಾಂಶ್ಚೋದಯದ್ಭೃಶಮ್ ।  
19173084c ತೇ ತಸ್ಯಾಜ್ಞಾಮಥೋ ಗೃಹ್ಯ ಸುಸಂನದ್ಧಾ ವಿನಿರ್ಯಯುಃ ।  
19173084e ಯತ್ರಾನಿರುದ್ಧೋ ಹ್ಯಭವತ್ತತ್ರಾಗಚ್ಛನ್ಮಹಾಬಲಾಃ ।।   
> 
ಹೀಗೆ ಹೇಳಿ ಬಾಣನು ಪುನಃ ತನ್ನ ಕಿಂಕರರನ್ನು ವಿಶೇಷವಾಗಿ ಪ್ರೇರೇಪಿಸಿದನು. ಅವನ ಆಜ್ಞೆಯನ್ನು ಪಡೆದ ಅವರು ಸುಸನ್ನದ್ಧರಾಗಿ ಭವನದಿಂದ ಹೊರಟರು. ಆ ಮಹಾಬಲರು ಅನಿರುದ್ಧನು ಎಲ್ಲಿದ್ದನೋ ಅಲ್ಲಿಗೆ ಬಂದರು.

>19173085a ನಾನಾಶಸ್ತ್ರೋದ್ಯತಕರಾ ನಾನಾರೂಪಾ ಭಯಂಕರಾಃ ।  
19173085c ದಾನವಾಃ ಸಮಭಿಕ್ರುದ್ಧಾಃ ಪ್ರಾದ್ಯುಮ್ನಿವಧಕಾಂಕ್ಷಿಣಃ ।।  
> 
ನಾನಾಶಸ್ತ್ರಗಳನ್ನು ಎತ್ತಿಹಿಡಿದಿದ್ದ ನಾನಾರೂಪದ ಭಯಂಕರ ದಾನವರು ಅನಿರುದ್ಧನ ವಧೆಯನ್ನು ಬಯಸಿ ಅತ್ಯಂತ ಕ್ರುದ್ಧರಾಗಿದ್ದರು.

>19173086a ರುರೋದ ತದ್ಬಲಂ ದೃಷ್ಟ್ವಾ ಬಾಷ್ಪೇಣಾವೃತಲೋಚನಾ ।  
19173086c ಪ್ರಾದ್ಯುಮ್ನಿವಧಭೀತಾ ಸಾ ಬಾಣಪುತ್ರೀ ಯಶಸ್ವಿನೀ ।।  
> 
ಆ ಸೇನೆಯನ್ನು ನೋಡಿ ಬಾಣಪುತ್ರೀ ಯಶಸ್ವಿನಿಯು ಅನಿರುದ್ಧನನ್ನು ಕೊಲ್ಲುತ್ತಾರೆಂಬ ಭೀತಿಯಿಂದ ಕಣ್ಣೀರುತುಂಬಿಸಿಕೊಂಡು ರೋದಿಸತೊಡಗಿದಳು.

>19173087a ತತಸ್ತು ರುದತೀಂ ದೃಷ್ಟ್ವಾ ತಾಂ ಸುತಾಂ ಮೃಗಲೋಚನಾಮ್ ।  
19173087c ಹಾ ಹಾ ಕಾಂತೇತಿ ವೇಪಂತೀಮನಿರುದ್ಧೋಽಭ್ಯಭಾಷತ ।।   
> 
“ಹಾ ಕಾಂತ! ಹಾ!” ಎಂದು ನಡುಗುತ್ತಾ ರೋದಿಸುತ್ತಿದ್ದ ಆ ಕನ್ಯೆ ಮೃಗಲೋಚನೆಗೆ ಅನಿರುದ್ಧನು ಹೇಳಿದನು:

>19173088a ಅಭಯಂ ತೇಽಸ್ತು ಸುಶ್ರೋಣಿ ಮಾ ಭೈಸ್ತ್ವಂ ಹಿ ಮಯಿ ಸ್ಥಿತೇ।  
19173088c ಸಂಪ್ರಾಪ್ತೋ ಹರ್ಷಕಾಲಾಸ್ತೇ ನೇಹಾಸ್ತಿ ಭಯಕಾರಣಮ್ ।।  
> 
“ಸುಶ್ರೋಣಿ! ನಿನಗೆ ಅಭಯವುಂಟಾಗಲಿ! ನಾನಿರುವಾಗ ನೀನು ಹೆದರಬೇಡ. ನಿನಗೆ ಹರ್ಷಕಾಲವು ಪ್ರಾಪ್ತವಾಗಿದೆಯೇ ಹೊರತು ಇದು ಭಯಕ್ಕೆ ಕಾರಣವಲ್ಲ.

>19173089a ಕೃತ್ಸ್ನೋಽಯಂ ಯದಿ ಬಾಣಸ್ಯ ಭೃತ್ಯವರ್ಗೋ ಯಶಸ್ವಿನಿ ।  
19173089c ಆಗಚ್ಛತಿ ನ ಮೇ ಚಿಂತಾ ಭೀರು ಪಶ್ಯಾದ್ಯ ವಿಕ್ರಮಮ್ ।।  
> 
ಬಾಣನ ಸಂಪೂರ್ಣ ಸೇನೆಯೇ ಬಂದರೂ ನನಗೆ ಚಿಂತೆಯಿಲ್ಲ. ಯಶಸ್ವಿನೀ! ಭೀರು! ಇಂದು ನನ್ನ ವಿಕ್ರಮವನ್ನು ನೋಡು.”

>19173090a ತಸ್ಯ ಸೈನ್ಯಸ್ಯ ನಿನದಂ ಶ್ರುತ್ವಭ್ಯಾಗಚ್ಛತಸ್ತತಃ ।  
19173090c ಸಹಸೈವೋತ್ಥಿತಃ ಶ್ರೀಮಾನ್ಪ್ರಾದ್ಯುಮ್ನಿಃ ಕಿಮಿತಿ ಬ್ರುವನ್ ।।  
> 
ಆಕ್ರಮಣಿಸುತ್ತಿದ್ದ ಆ ಸೇನೆಯ ಕೋಲಾಹಲವನ್ನು ಕೇಳಿ ಶ್ರೀಮಾನ್ ಪ್ರದ್ಯುಮ್ನಕುಮಾರ ಅನಿರುದ್ಧನು ಇದೇನು ಎಂದು ಹೇಳುತ್ತಾ ಕೂಡಲೇ ಎದ್ದು ನಿಂತನು.

>19173091a ಅಥ ಸೋಽಪಶ್ಯತ ಬಲಂ ನಾನಾಪ್ರಹರಣೋದ್ಯತಮ್ ।  
19173091c ಸ್ಥಿತಂ ಸಮಂತತಸ್ತತ್ರ ಪರಿವಾರ್ಯ ಗೃಹಂ ಮಹತ್ ।।  
> 
ಆಗ ಅವನು ಆ ಮಹಾ ಭವನವನ್ನು ಎಲ್ಲಕಡೆಗಳಿಂದ ಸುತ್ತುವರೆದು ನಾನಾಪ್ರಹರಣಗಳನ್ನು ಎತ್ತಿಹಿಡಿದಿದ್ದ ಸೇನೆಯು ನಿಂತಿರುವುದನ್ನು ನೋಡಿದನು.

>19173092a ತತೋಽಭ್ಯಗಚ್ಛತ್ತ್ವರಿತೋ ಯತ್ರ ತದ್ವೇಷ್ಟಿತಂ ಬಲಮ್ ।  
19173092c ಕ್ರುದ್ಧಃ ಸ್ವಬಲಮಾಸ್ಥಾಯ ಅದಶದ್ದಶನಚ್ಛದಮ್ ।।  
> 
ಆಗ ಕೃದ್ಧನಾದ ಅವನು ತ್ವರೆಮಾಡಿ ಸ್ವಬಲವನ್ನು ಅವಲಂಬಿಸಿ ತನ್ನ ಹಲ್ಲುಗಳನ್ನು ಮಸೆಯುತ್ತಾ ಸುತ್ತುವರೆದಿದ್ದ ಆ ಸೇನೆಯ ಕಡೆ ಹೋದನು. 

>19173093a ತತೋ ಯೋದ್ಧುಮಪೋಢಾನಾಂ ಬಾಣೇಯಾನಾಂ ನಿಶಮ್ಯ ತು ।  
19173093c ಸಾ ಚಿತ್ರಲೇಖಾಸ್ಮರತ ನಾರದಂ ದೇವದರ್ಶನಮ್ ।।  
> 
ಅಷ್ಟರಲ್ಲಿ ಯುದ್ಧಕ್ಕೆ ನಿಂತಿದ್ದ ಬಾಣನ ಸೇನೆಯನ್ನು ನೋಡಿ ಚಿತ್ರಲೇಖೆಯು ದೇವದರ್ಶೀ ನಾರದನನ್ನು ಸ್ಮರಿಸಿದಳು.

>19173094a ತತೋ ನಿಮೇಷಮಾತ್ರೇಣ ಸಂಪ್ರಾಪ್ತೋ ಮುನಿಪುಂಗವಃ ।  
19173094c ಸ್ಮೃತೋಽಥ ಚಿತ್ರಲೇಖಾಯಾಃ ಪುರಂ ಶೋಣಿತಸಾಹ್ವಯಮ್ ।।  
> 
ಚಿತ್ರಲೇಖೆಯು ಸ್ಮರಿಸಲು ನಿಮಿಷಮಾತ್ರದಲ್ಲಿ ಮುನಿಪುಂಗವ ನಾರದನು ಶೋಣಿತಸಾಹ್ವಯ ಪುರವನ್ನು ತಲುಪಿದನು.

>19173095a ಅಂತರಿಕ್ಷೇ ಸ್ಥಿತಸ್ತತ್ರ ಸೋಽನಿರುದ್ಧಮಥಾಬ್ರವೀತ್ ।  
19173095c ಮಾ ಭಯಂ ಸ್ವಸ್ತಿ ತೇ ವೀರ ಪ್ರಾಪ್ತೋಽಸ್ಮ್ಯದ್ಯ ಪುರಂ ತವ ।।  
> 
ಅಂತರಿಕ್ಷದಲ್ಲಿಯೇ ನಿಂತು ಅವನು ಅನಿರುದ್ಧನಿಗೆ ಹೇಳಿದನು: “ವೀರ! ಹೆದರ ಬೇಡ! ನಿನಗೆ ಮಂಗಳವಾಗಲಿ! ಇಂದೇ ನಿನ್ನ ಪುರವನ್ನು ತಲುಪಿದ್ದೇನೆ.”

>19173096a ತತಶ್ಚ ನಾರದಂ ದೃಷ್ಟ್ವಾ ಸೋಽಭಿವಾದ್ಯ ಮಹಾಬಲಃ ।  
19173096c ಪ್ರಹೃಷ್ಟಮಾನಸೋ ಭೂತ್ವಾ ಯುದ್ಧಾರ್ಥಮಭಿವರ್ತತ ।।   
> 
ನಾರದನನ್ನು ಕಂಡು ಆ ಮಹಾಬಲನು ನಮಸ್ಕರಿಸಿ, ಹೃಷ್ಟಮಾನಸನಾಗಿ, ಯುದ್ಧದಲ್ಲಿ ತೊಡಗಿದನು.

>19173097a ತತಸ್ತೇಷಾಂ ಸ್ವನಂ ಶ್ರುತ್ವಾ ಸರ್ವೇಷಾಮೇವ ಗರ್ಜತಾಮ್ ।  
19173097c ಸಹಸೈವೋತ್ಥಿತಃ ಶೂರಸ್ತೋತ್ರಾರ್ದಿತ ಇವ ದ್ವಿಪಃ ।।  
> 
ಗರ್ಜಿಸುತ್ತಿರುವ ಅವರೆಲ್ಲರ ಕೂಗನ್ನು ಕೇಳಿ ಶೂರ ಅನಿರುದ್ಧನು ಅಂಕುಶದಿಂದ ತಿವಿಯಲ್ಪಟ್ಟ ಸಲಗದಂತೆ ಒಮ್ಮೆಲೇ ಎದ್ದು ನಿಂತನು.

>19173098a ತಮಾಪತಂತಂ ಸಂಪ್ರೇಕ್ಷ್ಯ ಸಂದಷ್ಟೌಷ್ಠಂ ಮಹಾಭುಜಮ್ ।  
19173098c ಪ್ರಾಸಾದಾಚ್ಚಾವರೋಹಂತಂ ಭಯಾರ್ತಾ ವಿಪ್ರದುದ್ರುವುಃ ।।  
> 
ತುಟಿಯನ್ನು ಕಚ್ಚುತ್ತಾ ಭವನದಿಂದ ಕೆಳಗಿಳಿಯುತ್ತಿದ್ದ ಆ ಮಹಾಭುಜನನ್ನು ನೋಡಿ ಭಯಾರ್ತರಾದ ಎಷ್ಟೋ ಸೈನಿಕರು ಓಡತೊಡಗಿದರು.

>19173099a ಅಂತಃಪುರದ್ವಾರಗತಂ ಪರಿಘಂ ಗೃಹ್ಯ ಚಾತುಲಮ್ ।  
19173099c ವಧಾಯ ತೇಷಾಂ ಚಿಕ್ಷೇಪ ನಾನಾಯುದ್ಧವಿಶಾರದಃ ।।  
> 
ಅಂತಃಪುರದ ದ್ವಾರದಲ್ಲಿರಿಸಿದ್ದ ಅನುಪಮ ಪರಿಘವನ್ನು ಕೈಯಲ್ಲಿ ಹಿಡಿದು ನಾನಾಯುದ್ಧವಿಶಾರದ ಅನಿರುದ್ಧನು ಅವರನ್ನು ವಧಿಸಲು ಅವರ ಮೇಲೆ ಎಸೆದನು.

>19173100a ತೇ ಸರ್ವೇ ಬಾಣವರ್ಷೈಶ್ಚ ಗದಾಭಿರ್ಮುಶಲೈಸ್ತಥಾ ।  
19173100c ಅಸಿಭಿಃ ಶಕ್ತಿಭಿಃ ಶೂಲೈರ್ನಿಜಘ್ನೂ ರಣಗೋಚರೇ ।।  
> 
ಆಗ ಅವರೆಲ್ಲರೂ ರಣದಲ್ಲಿ ಕಾಣಿಸಿಕೊಂಡ ಅನಿರುದ್ಧನ ಮೇಲೆ ಬಾಣದ ಮಳೆಗಳನ್ನೂ, ಗದೆ-ಮುಸಲಗಳನ್ನೂ, ಖಡ್ಗಗಳನ್ನೂ, ಶಕ್ತಿಗಳನ್ನೂ, ಶೂಲಗಳನ್ನೂ ಪ್ರಯೋಗಿಸಿದರು.

>19173101a ಸ ಹನ್ಯಮಾನೋ ನಾರಾಚೈಃ ಪರಿಘೈಶ್ಚ ಸಮಂತತಃ ।  
19173101c ದಾನವೈಃ ಸಮಭಿಕ್ರುದ್ಧೈಃ ಪ್ರಾದ್ಯುಮ್ನಿಃ ಶಸ್ತ್ರಕೋವಿದೈಃ ।।  
19173102a ನಾಕ್ಷುಭ್ಯತ್ಸರ್ವಭೂತಾತ್ಮಾ ನದನ್ಮೇಘ ಇವೋಷ್ಣಗೇ ।  
19173102c ಆವಿಧ್ಯ ಪರಿಘಂ ಘೋರಂ ತೇಷಾಂ ಮಧ್ಯೇ ವ್ಯತಿಷ್ಠತ ।।  
19173103a ಸೂರ್ಯೋ ದಿವಿ ಚರನ್ಮಧ್ಯೇ ಮೇಘಾನಾಮಿವ ಸರ್ವಶಃ ।     
> 
ಕ್ರುದ್ಧ ಶಸ್ತ್ರಕೋವಿದ ದಾನವರು ಎಲ್ಲಕಡೆಗಳಿಂದ ನಾರಾಚ ಮತ್ತು ಪರಿಘಗಳನ್ನು ಪ್ರಹಾರಿಸುತ್ತಿದ್ದರೂ ಸರ್ವಭೂತಾತ್ಮಾ ಅನಿರುದ್ಧನು ಕ್ಷೋಭೆಗೊಳ್ಳಲಿಲ್ಲ. ವರ್ಷಾಕಾಲದ ಮೇಘದಂತೆ ಗರ್ಜಿಸುತ್ತಾ ಘೋರ ಪರಿಘವನ್ನು ತಿರುಗಿಸುತ್ತಾ, ದಿವಿಯಲ್ಲಿ ಸುತ್ತಲೂ ಇದ್ದ ಮೇಘಗಳ ಮಧ್ಯೆ ಚರಿಸುವ ಸೂರ್ಯನಂತೆ, ಅವರ ಮಧ್ಯೆ ನಿಂತನು. 

>19173103c ದಂಡಕೃಷ್ಣಾಜಿನಧರೋ ನಾರದೋ ಹೃಷ್ಟಮಾನಸಃ ।  
19173103e ಸಾಧು ಸಾಧ್ವಿತಿ ವೈ ತತ್ರ ಸೋಽನಿರುದ್ಧಮಭಾಷತ ।।   
> 
ದಂಡ-ಕೃಷ್ಣಾಜಿನಗಳನ್ನು ಧರಿಸಿದ್ದ ನಾರದನು ಹೃಷ್ಟಮಾನಸನಾಗಿ “ಸಾಧು! ಸಾಧು!” ಎಂದು ಅನಿರುದ್ಧನಿಗೆ ಹೇಳಿದನು.

>19173104a ತೇ ಹನ್ಯಮಾನಾ ರೌದ್ರೇಣ ಪರಿಘೇಣಾಮಿತೌಜಸಾ ।  
19173104c ಪ್ರಾದ್ರವಂತ ಭಯಾತ್ಸರ್ವೇ ಮೇಘಾ ವಾತೇರಿತಾ ಯಥಾ ।।  
> 
ಆ ಅಮಿತೌಜಸ ರೌದ್ರ ಪರಿಘದಿಂದ ಪೆಟ್ಟುತಿಂದು ಭಿರುಗಾಳಿಗೆ ಸಿಲುಕಿದ ಮೋಡಗಳಂತೆ ಭಯದಿಂದ ಅವರೆಲ್ಲರೂ ಓಡಿಹೋದರು.

>19173105a ವಿದ್ರಾವ್ಯ ದಾನವಾನ್ವೀರಃ ಪರಿಘೇಣ ಸುವಿಕ್ರಮಃ ।  
19173105c ಅನಿರುದ್ಧೋ ರಣೇ ಹೃಷ್ಟಃ ಸಿಂಹನಾದಂ ನನಾದ ಚ ।।  
> 
ಪರಿಘದಿಂದ ದಾನವರನ್ನು ಓಡಿಸಿ ವೀರ ವಿಕ್ರಮಿ ಅನಿರುದ್ಧನು ರಣರಂಗದಲ್ಲಿ ಹೃಷ್ಟನಾಗಿ ಸಿಂಹನಾದಗೈದನು.

>19173106a ಘರ್ಮಾಂತೇ ತೋಯದೋ ವ್ಯೋಮ್ನಿ ನದನ್ನಿವ ಮಹಾಸ್ವನಃ।  
19173106c ತಿಷ್ಠಧ್ವಮಿತಿ ಚುಕ್ರೋಶ ದಾನವಾನ್ಯುದ್ಧದುರ್ಮದಾನ್ ।।  
19173107a ಪ್ರಾದ್ಯುಮ್ನಿರ್ವ್ಯಹನಚ್ಚಾಪಿ ಸರ್ವಾಂಛತ್ರುನಿಬರ್ಹಣಃ ।  
> 
ಬೇಸಗೆಯ ಕೊನೆಯಲ್ಲಿ ಆಕಾಶದಲ್ಲಿ ಮೋಡಗಳು ಗುಡುಗುವಂತೆ ಮಹಾಸ್ವನದಿಂದ ಅನಿರುದ್ಧನು ನಿಲ್ಲಿ ಎಂದು ಆ ಯುದ್ಧದುರ್ಮದ ದಾನವರಿಗೆ ಕೂಗಿ ಹೇಳಿದನು. ಜೊತೆಯಲ್ಲಿ ಆ ಶತ್ರುನಿಬರ್ಹಣನು ಅವರೆಲ್ಲರನ್ನು ವಧಿಸಲು ಪ್ರಾರಂಭಿಸಿದನು.

>19173107c ತೇನ ತೇ ಸಮರೇ ಸರ್ವೇ ಹನ್ಯಮಾನಾ ಮಹಾತ್ಮನಾ ।।  
19173108a ಯತೋ ಬಾಣಸ್ತತೋ ಭೀತಾ ಯಯುರ್ಯುದ್ಧಪರಾಙ್ಮುಖಾಃ ।  
> 
ಸಮರದಲ್ಲಿ ಆ ಮಹಾತ್ಮನಿಂದ ಹತರಾಗುತ್ತಿದ್ದ ಅವರೆಲ್ಲರೂ ಯುದ್ಧದಿಂದ ಪರಾಙ್ಮುಖರಾಗಿ ಭೀತಿಯಿಂದ ಬಾಣನಿದ್ದಲ್ಲಿಗೆ ಬಂದರು.

>19173108c ತತೋ ಬಾಣಸಮೀಪಸ್ಥಾಃ ಶ್ವಸಂತೋ ರುಧಿರೋಕ್ಷಿತಾಃ ।।  
19173109a ನ ಶರ್ಮ ಲೇಭಿರೇ ದೈತ್ಯಾ ಭಯವಿಕ್ಲವಚೇತಸಃ ।  
> 
ಬಾಣನ ಸಮೀಪ ನಿಂತು ಗಾಯದಿಂದ ರಕ್ತಸುರಿಸುತ್ತಿದ್ದ ಅವರು ನಿಟ್ಟುಸಿರುಬಿಡತೊಡಗಿದರು. ಭಯದಿಂದ ವ್ಯಾಕುಲ ಚಿತ್ತರಾಗಿದ್ದ ದೈತ್ಯರಿಗೆ ಶಾಂತಿಯೇ ಇಲ್ಲದಂತಾಗಿತ್ತು.

>19173109c ಮಾ ಭೈಷ್ಟಾ ಮಾ ಭೈಷ್ಟ ಇತಿ ರಾಜ್ಞಾ ತೇ ತೇನ ಚೋದಿತಾಃ ।।   
19173110a ತ್ರಾಸಮುತ್ಸೃಜ್ಯ ಚೈಕಸ್ಥಾ ಯುದ್ಧ್ಯಧ್ವಂ ದಾನವರ್ಷಭಾಃ ।  
> 
ಆಗ ರಾಜನು ಅವರನ್ನು ಪ್ರಚೋದಿಸಿದನು: “ದಾನವರ್ಷಭರೇ! ಹೆದರ ಬೇಡಿ! ಹೆದರ ಬೇಡಿ! ಭಯವನ್ನು ತೊರೆದು ಒಟ್ಟಾಗಿ ಯುದ್ಧಮಾಡಿ!”

>19173110c ತಾನುವಾಚ ಪುನರ್ಬಾಣೋ ಭಯವಿಸ್ರಸ್ತಲೋಚನಾನ್ ।।   
19173111a ಕಿಮಿದಂ ಲೋಕವಿಖ್ಯಾತಂ ಯಶ ಉತ್ಸೃಜ್ಯ ದೂರತಃ ।  
19173111c ಭವಂತೋ ಯಾಂತಿ ವೈಕ್ಲವ್ಯಂ ಕ್ಲೀಬಾ ಇವ ವಿಚೇತಸಃ ।।  
> 
ಅವರ ಕಣ್ಣುಗಳು ಭಯದಿಂದ ಇನ್ನೂ ವ್ಯಾಕುಲಗೊಂಡಿರುವುದನ್ನು ನೋಡಿ ಬಾಣನು ಅವರಿಗೆ ಪುನಃ ಹೇಳಿದನು: “ಇದೇನಿದು! ನಮ್ಮ ಲೋಕವಿಖ್ಯಾತ ಯಶಸ್ಸನ್ನು ದೂರದಿಂದಲೇ ಎಸೆದು ಹೇಡಿಗಳಂತೆ ವಿಚೇತಸರಾಗಿ ವ್ಯಾಕುಲಾಗುತ್ತಿದ್ದೀರಿ!

>19173112a ಕೋಽಯಂ ಯಸ್ಯ ಭಯತ್ರಸ್ತಾ ಭವಂತೋ ಯಾಂತ್ಯನೇಕಶಃ ।  
19173112c ಕುಲಾಪದೇಶಿನಃ ಸರ್ವೇ ನಾನಾಯುದ್ಧವಿಶಾರದಾಃ ।।  
> 
ಯಾರ ಭಯದಿಂದ ವಿಖ್ಯಾತ ಕುಲದಲ್ಲಿ ಹುಟ್ಟಿದ ಮತ್ತು ನಾನಾಯುದ್ಧ ವಿಶಾರದರಾದ ನೀವು ನಡುಗುತ್ತಾ ಚದುರಿ ಹೋಗುತ್ತಿರುವಿರೋ ಅವನು ಯಾರು?  

>19173113a ಭವದ್ಭಿರ್ನ ಹಿ ಮೇ ಕಾರ್ಯಂ ಯುದ್ಧಸಾಹಾಯ್ಯಮದ್ಯ ವೈ ।  
19173113c ಅಬ್ರವೀದ್ಧ್ವಂಸತೇತ್ಯೇವಂ ಮತ್ಸಮೀಪಾಚ್ಚ ನಶ್ಯತ ।।  
> 
ನನಗೆ ನಿಮ್ಮಿಂದ ಇಂದು ಯುದ್ಧದ ಸಹಾಯ ಮತ್ತು ಏನೂ ಆಗಬೇಕಾಗಿಲ್ಲ. ಇವನನ್ನು ನಾನೇ ಧ್ವಂಸಮಾಡುತ್ತೇನೆ. ನನ್ನ ಸಮೀಪದಿಂದ ಹೊರಟುಹೋಗಿ!” ಎಂದನು.

>19173114a ಅಥ ತಾನ್ವಾಗ್ಭಿರುಗ್ರಾಭೀಸ್ತ್ರಾಸಯನ್ಬಹುಧಾ ಬಲೀ ।  
19173114c ವ್ಯಾದಿದೇಶ ರಣೇ ಶೂರಾನನ್ಯಾನಯುತಶಃ ಪುನಃ ।।  
> 
ಹೀಗೆ ಉಗ್ರ ಮಾತುಗಳಿಂದ ಅವರನ್ನು ಅನೇಕ ರೀತಿಯಲ್ಲಿ ಬೆದರಿಸಿ ಬಲಶಾಲೀ ಬಾಣನು ಅನ್ಯ ಹತ್ತುಸಾವಿರ ಶೂರರನ್ನು ಪುನಃ ಯುದ್ಧಕ್ಕೆ ಆಜ್ಞಾಪಿಸಿದನು.

>19173115a ಪ್ರಮಾಥಗಣಭೂಯಿಷ್ಠಂ ವ್ಯಾದಿಷ್ಟಂ ತಸ್ಯ ನಿಗ್ರಹೇ ।  
19173115c ಅನೀಕಂ ಸುಮಹಾರೌದ್ರಂ ನಾನಾಪ್ರಹರಣೋದ್ಯತಮ್ ।।  
> 
ಅನಿರುದ್ಧನನ್ನು ಬಂಧಿಸುವುದಕ್ಕಾಗಿ ಬಾಣನು ನಾನಾ ಪ್ರಹರಣಗಳನ್ನು ಎತ್ತಿ ಹಿಡಿದಿದ್ದ ಮತ್ತು ಅಧಿಕಾಂಶ ಪ್ರಮಥಗಣಗಳೇ ಇದ್ದ ಮಹಾರೌದ್ರ ಸೇನೆಯನ್ನು ಆಜ್ಞಾಪಿಸಿದನು.

>19173116a ಅಥಾಂತರಿಕ್ಷೇ ಬಹುಧಾ ವಿದ್ಯುದ್ವದ್ಭಿರಿವಾಂಬುದೈಃ ।  
19173116c ಬಾಣಾನೀಕೈಃ ಸಮಭವದ್ವ್ಯಾಪ್ತಂ ಸಂದೀಪ್ತಲೋಚನೈಃ ।।  
> 
ಕೂಡಲೆ ಮಿಂಚಿನಿಂದ ಕೂಡಿದ ಮಳೆಗಾಲದ ಮೋಡಗಳಂತೆ ಉರಿಯುತ್ತಿರುವ ಕಣ್ಣುಗಳಿದ್ದ ಆ ಬಾಣನ ಸೇನೆಯು ಆಕಾಶದ ಅಧಿಕ ಭಾಗವನ್ನು ವ್ಯಾಪಿಸಿನಿಂತಿತು.

>19173117a ಕೇಚಿತ್ಕ್ಷಿತಿಸ್ಥಾಃ ಪ್ರಾಕ್ರೋಶಂಗಜಾ ಇವ ಸಮಂತತಃ ।  
19173117c ಅಂತರಿಕ್ಷೇ ವ್ಯರಾಜಂತ ಘರ್ಮಾಂತ ಇವ ತೋಯದಾಃ ।।  
> 
ಕೆಲವರು ಭೂಮಿಯ ಮೇಲೆ ನಿಂತು ಸುತ್ತಲೂ ಆನೆಗಳಂತೆ ಘೀಳಿಡುತ್ತಿದ್ದರು. ಇನ್ನು ಕೆಲವರು ವರ್ಷಾಕಾಲದ ಮೇಘಗಳಂತೆ ಆಕಾಶದಲ್ಲಿ ವಿರಾಜಿಸುತ್ತಿದ್ದರು.

>19173118a ತತಸ್ತತ್ಸುಮಹತ್ಸೈನ್ಯಂ ಸಮೇತಮಭವತ್ಪುನಃ ।  
19173118c ತಿಷ್ಠ ತಿಷ್ಠೇತಿ ಚ ತದಾ ವಾಚೋಽಶ್ರೂಯಂತ ಸರ್ವಶಃ ।।  
> 
ಅನಂತರ ಆ ಮಹಾಸೇನೆಯು ಪುನಃ ಒಂದಾಯಿತು. “ನಿಲ್ಲು! ನಿಲ್ಲು!” ಎಂಬ ಕೂಗುಗಳು ಎಲ್ಲೆಡೆ ಕೇಳಿಬಂದವು.

>19173119a ಅನಿರುದ್ಧೋ ರಣೇ ವೀರಃ ಸ ಚ ತಾನಭ್ಯವರ್ತತ ।  
19173119c ತದಾಶ್ಚರ್ಯಂ ಸಮಭವದ್ಯದೇಕಸ್ತು ಸಮಾಗತಃ ।।  
> 
ರಣದಲ್ಲಿ ವೀರ ಅನಿರುದ್ಧನು ಏಕಾಕಿಯಾಗಿಯೇ ಸೇರಿದ್ದ ಅವರೆಲ್ಲರನ್ನೂ ಎದುರಿಸಿದನು. ಅದೊಂದು ಆಶ್ಚರ್ಯವಾಗಿತ್ತು. 

>19173120a ಅಯುಧ್ಯತ ಮಹಾವೀರ್ಯೈರ್ದಾನವೈಃ ಸಹ ಸಂಯುಗೇ ।  
19173120c ತೇಷಾಮೇವ ಚ ಜಗ್ರಾಹ ಪರಿಘಾಂಸ್ತೋಮರಾನಪಿ ।।  
> 
ರಣದಲ್ಲಿ ಅವನು ಮಹಾವೀರ್ಯದಿಂದ ದಾನವರೊಂದಿಗೆ ಯುದ್ಧಮಾಡಿದನು. ಅವನು ಅವರ ಪರಿಘ-ತೋಮರಗಳನ್ನೇ ಕೈಗೆತ್ತಿಕೊಂಡನು.

>19173121a ತೈರೇವ ಚ ತದಾ ಯುದ್ಧೇ ತಂಜಘಾನ ಮಹಾಬಲಃ  ।  
19173121c ಪುನಃ ಪರಿಘಮುತ್ಸೃಜ್ಯ ಪ್ರಗೃಹ್ಯ ರಣಮೂರ್ಧನಿ ।।  
> 
ಅವುಗಳಿಂದಲೇ ಆ ಮಹಾಬಲನು ಯುದ್ಧದಲ್ಲಿ ಅವರನ್ನು ಸಂಹರಿಸಿದನು. ರಣಮೂರ್ಧನಿಯಲ್ಲಿ ಅವನು ಪುನಃ ಪುನಃ ಪರಿಘವನ್ನು ಪ್ರಯೋಗಿಸಿ ಹಿಂತೆಗೆದುಕೊಳ್ಳುತ್ತಿದ್ದನು.

>19173122a ಸ ತೇನ ವಿಚರನ್ಮಾರ್ಗಾನೇಕಃ ಶತ್ರುನಿಬರ್ಹಣಃ ।  
19173122c ಭ್ರಾಂತಮುದ್ಭ್ರಾಂತಮಾವಿದ್ಧಮಾಪ್ಲುತಂ ವಿಪ್ಲುತಂ ಪ್ಲುತಮ್।।  
19173123a ಇತಿ ಪ್ರಕಾರಾಂದ್ವಾತ್ರಿಂಶದ್ವಿಚರನ್ನಾಭ್ಯದೃಶ್ಯತ ।  
> 
ಶತ್ರುಸೂದನ ಅನಿರುದ್ಧನು ಆ ಪರಿಘವನ್ನು ಹಿಡಿದು ಅನೇಕ ಮಾರ್ಗಗಳಲ್ಲಿ ಭ್ರಾಂತ[^2], ಉದ್ಭ್ರಾಂತ[^3], ಅವಿದ್ಧ[^4], ಆಪ್ಲುತ[^5], ವಿಪ್ಲುತ[^6] ಮತ್ತು ಪ್ಲುತ[^7] ಮೊದಲಾದ ಮೂವತ್ತೆರಡು[^8] ಪ್ರಕಾರದ ಮಂಡಲಗಳಲ್ಲಿ ತಿರುಗುತ್ತಾ ಸಂಚರಿಸುತ್ತಿರುವುದು ಕಂಡುಬಂದಿತು.

>19173123c ಏಕಂ ಸಹಸ್ರಶಶ್ಚಾತ್ರ ದದೃಶೂ ರಣಮೂರ್ಧನಿ ।।  
19173124a ಕ್ರೀಡಂತಂ ಬಹುಧಾ ಯುದ್ಧೇ ವ್ಯಾದಿತಾಸ್ಯಮಿವಾಂತಕಮ್ ।  
> 
ರಣಮೂರ್ಧನಿಯಲ್ಲಿ ಬಾಯಿಕಳೆದ ಅಂತಕನಂತೆ ಅನೇಕ ಪ್ರಕಾರದಲ್ಲಿ ಪರಿಘವನ್ನು ಪ್ರಯೋಗಿಸುತ್ತಾ ಆಟವಾಡುತ್ತಿರುವ ಒಬ್ಬನೇ ಅನಿರುದ್ಧನನ್ನು ಶತ್ರುಗಳು ಸಹಸ್ರಸಂಖ್ಯೆಗಳಲ್ಲಿ ಕಂಡರು. 

>19173124c ತತಸ್ತೇನಾಭಿಸಂತಪ್ತಾ ರುಧಿರೌಘಪರಿಪ್ಲುತಾಃ ।।   
19173125a ಪುನರ್ಭಗ್ನಾಃ ಪ್ರಾದ್ರವಂತ ಯತ್ರ ಬಾಣೋ ವ್ಯವಸ್ಥಿತಃ ।  
> 
ಆಗ ಅವನಿಂದ ಸಂತಪ್ತಗೊಂಡ ಮತ್ತು ರಕ್ತದ ಕೋಡಿಯಲ್ಲಿ ಮುಳುಗಿದ್ದ ಸೇನೆಯು ಪುನಃ ಒಡೆದು ಬಾಣನಿರುವಲ್ಲಿ ಓಡಿಹೋಯಿತು.

>19173125c ಗಜವಾಜಿರಥೌಘೈಸ್ತೇ ಚೋಹ್ಯಮಾನಾಃ ಸಮಂತತಃ ।।   
19173126a ಕೃತ್ವಾ ಚಾರ್ತಸ್ವರಂ ಘೋರಂ ದಿಶೋ ಜಗ್ಮುರ್ಮಹೌಜಸಃ ।  
> 
ಆನೆ-ಕುದುರೆ-ರಥಸಮೂಹಗಳನ್ನು ಸುತ್ತಲೂ ಕರೆದುಕೊಂಡು ಹೋಗುತ್ತಿದ್ದ ಆ ಮಹೌಜಸರು ಘೋರ ಆರ್ತಸ್ವರಗೈಯುತ್ತಾ ದಿಕ್ಕಾಪಾಲಾಗಿ ಹೋದರು.

>19173126c ಏಕೈಕಸ್ಯೋಪರಿ ತದಾ ತೇಽನ್ಯೋನ್ಯಂ ಭಯಪೀಡಿತಾಃ ।।  
19173127a ವಮಂತಃ ಶೋಣಿತಂ ಜಗ್ಮುರ್ವಿಷಾದಾದ್ವಿಮುಖಾ ರಣೇ ।  
> 
ಆಗ ಭಯಪೀಡಿತರಾದ ಅವರು ಅನ್ಯೋನ್ಯರನ್ನು ತುಳಿದುಕೊಂಡೇ ಓಡುತ್ತಿದ್ದರು. ವಿಷಾದದಿಂದ ರಕ್ತಕಾರುತ್ತಾ ರಣದಿಂದ ಪಲಾಯನಗೈಯುತ್ತಿದ್ದರು.

>19173127c ನ ಬಭೂವ ಪುರಾ ದೇವೈರ್ಯುಧ್ಯತಾಂ ತಾದೃಶಂ ಭಯಮ್ ।।  
19173128a ಯಾದೃಶಂ ಯುದ್ಧ್ಯಮಾನಾನಾಮನಿರುದ್ಧೇನ ಸಂಯುಗೇ ।  
> 
ರಣದಲ್ಲಿ ಅನಿರುದ್ಧನೊಡನೆ ಯುದ್ಧಮಾಡುವಾಗ ಅವರಿಗೆ ಆದ ಭಯದಂತೆ ಹಿಂದೆ ದೇವತೆಗಳೊಡನೆ ಯುದ್ಧಮಾಡುವಾಗಲೂ ಆಗಿರಲಿಲ್ಲ. 

>19173128c ಕೇಚಿದ್ವಮಂತೋ ರುಧಿರಂ ಹ್ಯಪತನ್ವಸುಧಾತಲೇ ।।  
19173129a ದಾನವಾ ಗಿರಿಶೃಂಗಾಭಾ ಗದಾಶೂಲಾಸಿಪಾಣಯಃ ।  
> 
ಗದಾಶೂಲಗಳನ್ನು ಹಿಡಿದು ಗಿರಿಶೃಂಗಗಳಂತಿದ್ದ ದಾನವರಲ್ಲಿ ಕೆಲವರು ರಕ್ತಕಾರುತ್ತಾ ಭೂಮಿಯ ಮೇಲೆ ಬಿದ್ದರು.

>19173129c ತೇ ಬಾಣಮುತ್ಸೃಜ್ಯ ರಣೇ ಜಗ್ಮುರ್ಭಯಸಮಾಕುಲಾಃ ।।  
19173130a ವಿಶಾಲಮಾಕಾಶತಲಂ ದಾನವಾ ನಿರ್ಜಿತಾಸ್ತದಾ ।  
> 
ರಣದಲ್ಲಿ ಪರಾಜಿತರಾದ ದಾನವರು ಭಯದಿಂದ ವ್ಯಾಕುಲಗೊಂಡು ಬಾಣನನ್ನು ಅಲ್ಲಿಯೇ ಬಿಟ್ಟು ವಿಶಾಲ ಆಕಾಶಮಾರ್ಗವಾಗಿ ಓಡಿ ಹೋದರು.

>19173130c ನಿಃಶೇಷಭಗ್ನಾಂ ಮಹತೀಂ ದೃಷ್ಟ್ವಾ ತಾಂ ವಾಹಿನೀಂ ತದಾ।।  
19173131a ಬಾಣಃ ಕ್ರೋಧಾತ್ಪ್ರಜಜ್ವಾಲ ಸಮಿದ್ಧೋಽಗ್ನಿರಿವಾಧ್ವರೇ ।  
> 
ಆ ಮಹಾ ಸೇನೆಯು ನಿಃಶೇಷವಾಗಿ ಭಗ್ನವಾದುದನ್ನು ನೋಡಿ ಯಜ್ಞದಲ್ಲಿ ಸಮಿತ್ತುಗಳಿಂದ ಭುಗಿಲೇಳುವ ಅಗ್ನಿಯಂತೆ ಬಾಣನು ಕ್ರೋಧದಿಂದ ಭುಗಿಲೆದ್ದನು.

>19173131c ಅಂತರಿಕ್ಷಚರೋ ಭೂತ್ವಾ ಸಾಧುವಾದೀ ಸಮಂತತಃ ।।  
19173132a ನಾರದೋ ನೃತ್ಯತಿ ಪ್ರೀತೋ ಹ್ಯನಿರುದ್ಧಸ್ಯ ಸಂಯುಗೇ ।  
> 
ಯುದ್ಧದಲ್ಲಿ ಅನಿರುದ್ಧನನ್ನು ನೋಡಿ ಪ್ರೀತನಾದ ನಾರದನು ಅಂತರಿಕ್ಷಚರನಾಗಿ ಸಾಧು ಸಾಧು ಎಂದು ಹೇಳುತ್ತಾ ಎಲ್ಲ ಕಡೆ ನರ್ತಿಸಿದನು.

>19173132c ಏತಸ್ಮಿನ್ನಂತರೇ ಚೈವ ಬಾಣಃ ಪರಮಕೋಪನಃ ।।  
19173133a ಕುಂಭಾಂಡಸಂಗೃಹೀತಂ ತು ರಥಮಾಸ್ಥಾಯ ವೀರ್ಯವಾನ್।  
19173133c ಯಯೌ ಯತ್ರಾನಿರುದ್ಧೋ ವೈ ಉದ್ಯತಾಸೀ ರಥೇ ಸ್ಥಿತಃ ।।  
> 
ಈ ಮಧ್ಯದಲ್ಲಿ ಪರಮ ಕೋಪೀ ವೀರ್ಯವಾನ್ ಬಾಣನು ಕುಂಭಾಂಡನು ನಿಯಂತ್ರಿಸುತ್ತಿದ್ದ ರಥದಲ್ಲಿ ಕುಳಿತು ಅನಿರುದ್ಧನು ಖಡ್ಗವನ್ನು ಹಿಡಿದು ನಿಂತಿದ್ದಲ್ಲಿಗೆ ಹೋದನು.

>19173134a ಪಟ್ಟಿಶಾಸಿಗದಾಶೂಲಮುದ್ಯಮ್ಯ ಚ ಪರಶ್ವಧಾನ್ ।  
19173134c ಬಭೌ ಬಾಹುಸಹಸ್ರೇಣ ಶಕ್ರೋ ಧ್ವಜಶತೈರಿವ ।।  
> 
ಬಾಣನು ತನ್ನ ಸಹಸ್ರ ಭುಜಗಳಲ್ಲಿ ಪಟ್ಟಿಶ, ಖಡ್ಗ, ಗದೆ, ಶೂಲ, ಮತ್ತು ಪರಶುಗಳನ್ನು ಹಿಡಿದು ನೂರಾರು ಧ್ವಜಗಳನ್ನು ಹಿಡಿದು ಶಕ್ರನಂತೆ ಶೋಭಿಸಿದನು.

>19173135a ಬದ್ಧಗೋಧಾಂಗುಲಿತ್ರೈಶ್ಚ ಬಾಹುಭಿಃ ಸ ಮಹಾಭುಜಃ ।  
19173135c ನಾನಾಪ್ರಹರಣೋಪೇತಃ ಶುಶುಭೇ ದಾನವೋತ್ತಮಃ ।।  
> 
ಬಾಹುಗಳಿಗೆ ಗೋಧಾಂಗುಲಿಗಳನ್ನು ಕಟ್ಟಿಕೊಂಡಿದ್ದ ಆ ಮಹಾಭುಜ ದಾನವೋತ್ತಮನು ನಾನಾ ಆಯುಧಗಳನ್ನು ಹಿಡಿದು ಶೋಭಿಸಿದನು.

>19173136a ಸಿಂಹನಾದಂ ನದನ್ಕ್ರುದ್ಧೋ ವಿಸ್ಫಾರಿತಮಹಾಧನುಃ ।  
19173136c ಅಬ್ರವೀತ್ತಿಷ್ಠ ತಿಷ್ಠೇತಿ ಕ್ರೋಧಸಂರಕ್ತಲೋಚನಃ ।।  
> 
ಕ್ರೋಧದಿಂದ ಕಣ್ಣುಗಳನ್ನು ಕೆಂಪುಮಾಡಿಕೊಂಡು ಕ್ರುದ್ಧನಾಗಿ ಸಿಂಹನಾದಗೈದು ಮಹಾಧನುಸ್ಸನ್ನು ಠೇಂಕರಿಸಿ ನಿಲ್ಲು ನಿಲ್ಲು ಎಂದು ಹೇಳಿದನು.

>19173137a ವಚನಂ ತಸ್ಯ ಸಂಶ್ರುತ್ಯ ಪ್ರಾದ್ಯುಮ್ನಿರಪರಾಜಿತಃ ।  
19173137c ಬಾಣಸ್ಯ ವದನಂ ಸಂಖ್ಯೇ ಸಮುದ್ವೀಕ್ಷ್ಯ ತತೋಽಹಸತ್ ।।  
> 
ಬಾಣಾಸುರನ ಮಾತನ್ನು ಕೇಳಿ ರಣರಂಗದಲ್ಲಿ ಅವನ ಮುಖವನ್ನು ನೋಡಿ ಅಪರಾಜಿತ ಅನಿರುದ್ಧನು ನಗತೊಡಗಿದನು.

>19173138a ಕಿಂಕಿಣೀಶತನಿರ್ಘೋಷಂ ರಕ್ತಧ್ವಜಪತಾಕಿನಮ್ ।  
19173138c ಋಷ್ಯಚರ್ಮಾವನದ್ಧಾಂಗಂ ದಶನಲ್ವಂ ಮಹಾರಥಮ್ ।।  
> 
ಬಾಣನ ಮಹಾರಥವು ಹತ್ತು ನಲ್ವ (ನಾಲ್ಕು ಸಾವಿರ ಮಾರು) ಅಗಲವಾಗಿತ್ತು. ರಥಕ್ಕೆ ಕಟ್ಟಿದ್ದ ನೂರಾರು ಸಣ್ಣ ಸಣ್ಣ ಗಂಟೆಗಳ ಧ್ವನಿಯು ಎಲ್ಲೆಡೆ ಪ್ರತಿಧ್ವನಿಸುತ್ತಿತ್ತು. ಕೆಂಪು ಬಣ್ಣದ ಧ್ವಜ-ಪತಾಕೆಗಳಿದ್ದವು. ಅದರ ಅವಯವಗಳಿಗೆ ಋಷ್ಯ ಮೃಗದ ಚರ್ಮವನ್ನು ಹೊದಿಸಲಾಗಿತ್ತು.

>19173139a ತಸ್ಯ ವಾಜಿಸಹಸ್ರಂ ತು ರಥೇ ಯುಕ್ತಂ ಮಹಾತ್ಮನಃ ।  
19173139c ಪುರಾ ದೇವಾಸುರೇ ಯುದ್ಧೇ ಹಿರಣ್ಯಕಶಿಪೋರಿವ ।।  
> 
ಹಿಂದೆ ದೇವಾಸುರ ಯುದ್ಧದಲ್ಲಿ ಹಿರಣ್ಯಕಶಿಪುವು ಹೇಗೋ ಹಾಗೆ ಮಹಾತ್ಮ ಬಾಣಾಸುರನ ರಥಕ್ಕೂ ಸಾವಿರ ಕುದುರೆಗಳನ್ನು ಕಟ್ಟಲಾಗಿತ್ತು.

>19173140a ತಮಾಪತಂತಂ ದದೃಶೇ ದಾನವಂ ಯದುಪುಂಗವಃ ।  
19173140c ಸಂಪ್ರಹೃಷ್ಟಸ್ತತೋ ಯುದ್ಧೇ ತೇಜಸಾ ಚಾಪ್ಯಪೂರ್ಯತ ।।  
> 
ಮುಂದೆಬರುತ್ತಿದ್ದ ಆ ದಾನವನನ್ನು ನೋಡಿದ ಯದುಪುಂಗವ ಅನಿರುದ್ಧನು ಹೃಷ್ಟನಾಗಿ ಯುದ್ಧದ ಉತ್ಸಾಹ ತೇಜಸ್ಸುಗಳಿಂದ ತುಂಬಿಹೋದನು. 

>19173141a ಅಸಿಚರ್ಮಧರೋ ವೀರಃ ಸ್ವಸ್ಥಃ ಸಂಗ್ರಾಮಲಾಲಸಃ ।  
19173141c ನರಸಿಂಹೋ ಯಥಾ ಪೂರ್ವಮಾದಿದೈತ್ಯವಧೋದ್ಯತಃ ।।  
> 
ಹಿಂದೆ ಆದಿದೈತ್ಯ ಹಿರಣ್ಯಕಶಿಪುವನ್ನು ವಧಿಸಲು ನರಸಿಂಹನು ಹೇಗೋ ಹಾಗೆ ಸಂಗ್ರಾಮಲಾಲಸನಾದ ಆ ವೀರ ಅನಿರುದ್ಧನು ಖಡ್ಗ-ಗುರಾಣಿಗಳನ್ನು ಹಿಡಿದು ನಿಂತನು.

>19173142a ಆಪತಂತಂ ದದರ್ಶಾಥ ಖಡ್ಗಚರ್ಮಧರಂ ತದಾ ।  
19173142c ಖಡ್ಗಚರ್ಮಧರಂ ತಂ ತು ದೃಷ್ಟ್ವಾ ಬಾಣಃ ಪದಾತಿನಮ್ ।।  
19173143a ಪ್ರಹರ್ಷಮತುಲಂ ಲೇಭೇ ಪ್ರಾದ್ಯುಮ್ನಿವಧಕಾಂಕ್ಷಯಾ ।  
> 
ಆಗ ಬಾಣನು ಖಡ್ಗ-ಗುರಾಣಿಗಳನ್ನು ಹಿಡಿದು ಆಕ್ರಮಣಿಸುತ್ತಿದ್ದ ಅನಿರುದ್ಧನನ್ನು ನೋಡಿದನು. ಖಡ್ಗ-ಗುರಾಣಿಗಳನ್ನು ಹಿಡಿದು ಪದಾತಿಯಾಗಿಯೇ ಬರುತ್ತಿದ್ದ ಅವನನ್ನು ನೋಡಿ ಅನಿರುದ್ಧನನ್ನು ವಧಿಸಲು ಬಯಸಿದ್ದ ಬಾಣನು ಅತುಲ ಹರ್ಷಿತನಾದನು.

>19173143c ತನುತ್ರೇಣ ವಿಹೀನಶ್ಚ ಖಡ್ಗಪಾಣೀಶ್ಚ ಯಾದವಃ ।।  
19173144a ಅಜೇಯ ಇತಿ ತಂ ಮತ್ವಾ ಯುದ್ಧಾಯಾಭಿಮುಖಃ ಸ್ಥಿತಃ ।  
> 
ಕವಚವಿಲ್ಲದೇ ಖಡ್ಗಪಾಣಿಯಾಗಿದ್ದ ಯಾದವನು “ಇವನು ಅಜೇಯ” ಎಂದು ತಿಳಿದು ಯುದ್ಧಾಭಿಮುಖನಾಗಿ ನಿಂತನು. 

>19173144c ಅನಿರುದ್ಧಂ ರಣೇ ಬಾಣೋ ಜಿತಕಾಶೀ ಮಹಾಬಲಃ ।।  
19173145a ವಾಚಂ ಚೋವಾಚ ಸಂಕ್ರುದ್ಧೋ ಗೃಹ್ಯತಾಂ ಹನ್ಯತಾಮಿತಿ ।  
> 
ಜಿತಕಾಶೀ ಮಹಾಬಲ ಬಾಣನು ಸಂಕೃದ್ಧನಾಗಿ ಅನಿರುದ್ಧನಿಗೆ “ಇವನನ್ನು ಹಿಡಿಯಿರಿ! ಕೊಲ್ಲಿರಿ!” ಎಂದು ಕೂಗಿ ಹೇಳಿದನು.

>19173145c ವಾಚಂ ಚ ಬ್ರುವತಸ್ತಸ್ಯ ಶ್ರುತ್ವಾ ಪ್ರಾದ್ಯುಮ್ನಿರಾಹವೇ ।।  
19173146a ಬಾಣಸ್ಯ ಬ್ರುವತಃ ಕ್ರೋಧಾದ್ಧಸಮಾನೋಽಭ್ಯುದೈಕ್ಷತ ।  
> 
ಯುದ್ಧದಲ್ಲಿ ಬಾಣನು ಈ ರೀತಿ ಹೇಳುತ್ತಿದ್ದುದನ್ನು ಕೇಳಿ ಕ್ರೋಧಸಮನ್ವಿತನಾದ ಅನಿರುದ್ಧನು ಅವನ ಕಡೆ ನೋಡಿದನು.

>19173146c ಉಷಾಂ ಭಯಪರಿತ್ರಸ್ತಾಂ ರುದತೀಂ ತತ್ರ ಭಾಮಿನೀಮ್ ।।  
19173147a ಅನಿರುದ್ಧಃ ಪ್ರಹಸ್ಯಾಥ ಸಮಾಶ್ವಾಸ್ಯ ಚ ತಾಂ ಸ್ಥಿತಃ ।  
> 
ಅಲ್ಲಿ ಭಯದಿಂದ ನಡುಗುತ್ತಾ ರೋದಿಸುತ್ತಿದ್ದ ಭಾಮಿನೀ ಉಷೆಯನ್ನು ಸಂತವಿಸಿ ಅನಿರುದ್ಧನು ನಗುತ್ತಾ ಯುದ್ಧಕ್ಕೆ ನಿಂತನು.

>19173147c ಅಥ ಬಾಣಃ ಶರೌಘಾಣಾಂ ಕ್ಷುದ್ರಕಾಣಾಂ ಸಮಂತತಃ ।।   
19173148a ಚಿಕ್ಷೇಪ ಸಮರೇ ಕ್ರುದ್ಧೋ ಹ್ಯನಿರುದ್ಧವಧೇಪ್ಸಯಾ ।  
19173148c ಅನಿರುದ್ಧಸ್ತು ಚಿಚ್ಛೇದ ಕಾಂಕ್ಷಂಸ್ತಸ್ಯ ಪರಾಜಯಮ್ ।।  
> 
ಆಗ ಅನಿರುದ್ಧನ ವಧೆಯನ್ನು ಬಯಸಿ ಕ್ರುದ್ಧನಾದ ಬಾಣನು ಅವನ ಮೇಲೆ ಕ್ಷುದ್ರಕ ಬಾಣಸಮೂಹಗಳನ್ನು ಪ್ರಯೋಗಿಸಿದನು. ಆದರೆ ಅನಿರುದ್ಧನು ಅವನ ಪರಾಜಯವನ್ನು ಬಯಸಿ ಬಾಣಗಳನ್ನು ಕತ್ತರಿಸಿದನು.

>19173149a ವವರ್ಷ ಶರಜಾಲಾನಿ ಕ್ಷುದ್ರಕಾಣಾಂ ಸಮಂತತಃ ।  
19173149c ಬಾಣೋಽನಿರುದ್ಧಶಿರಸಿ ಕಾಂಕ್ಷಂಸ್ತಸ್ಯ ರಣೇ ವಧಮ್ ।।  
> 
ರಣದಲ್ಲಿ ಅನಿರುದ್ಧನನ್ನು ವಧಿಸಲು ಬಯಸಿದ ಬಾಣನು ಅವನ ಶಿರದ ಮೇಲೆ ಎಲ್ಲ ಕಡೆಗಳಿಂದ ಕ್ಷುದ್ರಕ ಬಾಣಜಾಲಗಳ ಮಳೆಯನ್ನು ಸುರಿಸಿದನು.

>19173150a ತತೋ ಬಾಣಸಹಸ್ರಾಣಿ ಚರ್ಮಣಾ ವ್ಯವಧೂಯ ಸಃ ।  
19173150c ಬಭೌ ಪ್ರಮುಖತಸ್ತಸ್ಯ ಸ್ಥಿತಃ ಸೂರ್ಯ ಇವೋದಯೇ ।।   
> 
ಆಗ ಆ ಸಹಸ್ರಾರು ಬಾಣಗಳನ್ನು ಗುರಾಣಿಯಿಂದ ಚದುರಿಸಿ ಅನಿರುದ್ಧನು ಉದಯಕಾಲದ ಸೂರ್ಯನಂತೆ ಬಾಣನ ಎದಿರು ನಿಂತನು.

>19173151a ಸೋಽಭಿಭೂಯ ರಣೇ ಬಾಣಮಾಸ್ಥಿತೋ ಯದುನಂದನಃ ।  
19173151c ಸಿಂಹಪ್ರಮುಖತೋ ದೃಷ್ಟ್ವಾ ಗಜಮೇಕಂ ಯಥಾ ವನೇ ।।  
> 
ರಣದಲ್ಲಿ ಬಾಣನನ್ನು ತಿರಸ್ಕರಿಸಿ ಯದುನಂದನನು ವನದಲ್ಲಿ ಒಂದು ಸಲಗವನ್ನು ನೋಡಿದ ಸಿಂಹದಂತೆ ನಿರ್ಭಯನಾಗಿ ಅವನ ಎದಿರು ನಿಂತನು.

>19173152a ತತೋ ಬಾಣಃ ಸ ಬಾಣೌಘೈರ್ಮರ್ಮಭೇದಿಭಿರಾಶುಗೈಃ ।  
19173152c ವಿವ್ಯಾಧ ನಿಶಿತೈಸ್ತೀಕ್ಷ್ಣೈಃ ಪ್ರಾದ್ಯುಮ್ನಿಮಪರಾಜಿತಮ್ ।।  
> 
ಆಗ ಬಾಣನು ಮರ್ಮಭೇದಿ ನಿಶಿತ ತೀಕ್ಷ್ಣ ಆಶುಗ ಬಾಣಗಳಿಂದ ಅಪರಾಜಿತ ಅನಿರುದ್ಧನನ್ನು ಹೊಡೆದನು.

>19173153a ಸಮಾಹತಸ್ತತೋ ಬಾಣೈಃ ಖಡ್ಗಚರ್ಮಧರೋಽಪತತ್ ।  
19173153c ತಮಾಪತಂತಂ ನಿಶಿತೈರಭ್ಯಘ್ನನ್ಸಾಯಕೈಸ್ತಥಾ ।।  
> 
ಬಾಣಗಳಿಂದ ಗಾಯಗೊಂಡ ಅನಿರುದ್ಧನು ಖಡ್ಗ-ಗುರಾಣಿಗಳನ್ನು ಹಿಡಿದು ಬಾಣನ ಮೇಲೆ ಬಿದ್ದನು. ಆಕ್ರಮಣಿಸುತ್ತಿದ್ದ ಅವನನ್ನು ಬಾಣನು ನಿಶಿತ ಸಾಯಕಗಳಿಂದ ಗಾಯಗೊಳಿಸಿದನು.

>19173154a ಸೋಽತಿವಿದ್ಧೋ ಮಹಾಬಾಹುರ್ಬಾಣೈಃ ಸನ್ನತಪರ್ವಭಿಃ ।  
19173154c ಕ್ರೋಧೇನಾಭಿಪ್ರಜಜ್ವಾಲ ಚಿಕೀರ್ಷುಃ ಕರ್ಮ ದುಷ್ಕರಮ್ ।।  
> 
ಸನ್ನತಪರ್ವ ಬಾಣಗಳಿಂದ ಅತಿಯಾಗಿ ಗಾಯಗೊಂಡ ಮಹಾಬಾಹು ಅನಿರುದ್ಧನು ಕ್ರೋಧದಿಂದ ಭುಗಿಲೆದ್ದನು ಮತ್ತು ದುಷ್ಕರ ಕರ್ಮವನ್ನೆಸಗಲು ಬಯಸಿದನು.

>19173155a ರುಧಿರೌಘಪ್ಲುತೈರ್ಗಾತ್ರೈರ್ಬಾಣವರ್ಷೈಃ ಸಮಾಹಿತಃ ।  
19173155c ಅಭಿಭೂತಃ ಸುಸಂಕ್ರುದ್ಧೋ ಯಯೌ ಬಾಣರಥಂ ಪ್ರತಿ ।।  
> 
ಬಾಣವರ್ಷದಿಂದ ಅಂಗಾಂಗಗಳು ರಕ್ತದಿಂದ ತೋಯ್ದಿರಲು ಸಮಾಹಿತನಾದ ಅನಿರುದ್ಧನು ಸಂಕ್ರುದ್ಧನಾಗಿ ಬಾಣನ ರಥದ ಕಡೆ ನುಗ್ಗಿದನು.

>19173156a ಅಸಿಭಿರ್ಮುಶಲೈಃ ಶೂಲೈಃ ಪಟ್ಟಿಶೈಸ್ತೋಮರೈಸ್ತಥಾ ।  
19173156c ಸೋಽತಿವಿದ್ಧಃ ಶರೌಘೈಶ್ಚ ಪ್ರಾದ್ಯುಮ್ನಿರ್ನ ವ್ಯಕಂಪತ ।।  
> 
ಖಡ್ಗ-ಮುಶಲ-ಶೂಲ-ಪಟ್ಟಿಶ-ತೋಮರಗಳು ಮತ್ತು ಶರೌಘಗಳಿಂದ ಅತಿಗಾಯಗೊಂಡಿದ್ದರೂ ಅನಿರುದ್ಧನು ಕಂಪಿಸಲಿಲ್ಲ.

>19173157a ಆಪ್ಲುತ್ಯ ಸಹಸಾ ಕ್ರುದ್ಧೋ ರಥೇಷಾಂ ತಸ್ಯ ಸೋಽಚ್ಛಿನತ್ ।  
19173157c ಜಘಾನ ಚಾಶ್ವಾನ್ಖಡ್ಗೇನ ಬಾಣಸ್ಯ ರಣಮೂರ್ಧನಿ ।।  
> 
ಕ್ರುದ್ಧನಾಗಿ ಒಮ್ಮೆಲೇ ಹಾರಿ ಅವನ ರಥದ ಮೂಕಿಯನ್ನು ತುಂಡುಮಾಡಿ ರಣಮೂರ್ಧನಿಯಲ್ಲಿ ಖಡ್ಗದಿಂದ ಬಾಣನ ಕುದುರೆಗಳನ್ನು ಸಂಹರಿಸಿದನು.

>19173158a ತಂ ಪುನಃ ಶರವರ್ಷೇಣ ಪಟ್ಟಿಶೈಸ್ತೋಮರೈರಪಿ ।  
19173158c ಚಕಾರಾಂತರ್ಹಿತಂ ಬಾಣೋ ಯುದ್ಧಮಾರ್ಗವಿಶಾರದಃ ।।  
> 
ಆಗ ಯುದ್ಧಮಾರ್ಗವಿಶಾರದ ಬಾಣನು ಪುನಃ ಪಟ್ಟಿಶ-ತೋಮರ ಮತ್ತು ಶರವರ್ಷಗಳಿಂದ ಅನಿರುದ್ಧನನ್ನು ಕಾಣದಂತೆ ಮಾಡಿಬಿಟ್ಟನು.

>19173159a ಹತೋಽಯಮಿತಿ ವಿಜ್ಞಾಯ ಪ್ರಾಣದನ್ನೈರೃತಾ ಗಣಾಃ ।  
19173159c ತತೋಽವಪ್ಲುತ್ಯ ಸಹಸಾ ರಥಪಾರ್ಶ್ವೇ ವ್ಯವಸ್ಥಿತಃ ।।  
> 
ಇವನು ಹತನಾದನೆಂದೇ ತಿಳಿದ ದೈತ್ಯಗಣಗಳು ಗರ್ಜಿಸಲು ಅನಿರುದ್ಧನು ಒಮ್ಮಿಂದೊಮ್ಮೆಲೇ ಹಾರಿ ರಥದ ಪಾರ್ಶ್ವಭಾಗದಲ್ಲಿ ನಿಂತನು.

>19173160a ಶಕ್ತಿಂ ಬಾಣಸ್ತತಃ ಕ್ರುದ್ಧೋ ಘೋರರೂಪಾಂ ಭಯಾನಕಾಮ್ ।  
19173160c ಜಗ್ರಾಹ ಜ್ವಲಿತಾಂ ಘೋರಾಂ ಘಂಟಾಮಾಲಾಕುಲಾಂ ರಣೇ ।।   
19173161a ಜ್ವಲನಾದಿತ್ಯಸಂಕಾಶಾಂ ಯಮದಂಡೋಗ್ರದರ್ಶನಾಮ್ ।  
19173161c ಪ್ರಾಹಿಣೋತ್ತಾಮಸಂಗೇನ ಮಹೋಲ್ಕಾಂ ಜ್ವಲಿತಾಮಿವ ।।  
> 
ಆಗ ಕ್ರುದ್ಧನಾದ ಬಾಣನು ಘೋರರೂಪದ ಭಯಾನಕ ಪ್ರಜ್ವಲಿಸುತ್ತಿದ್ದ ಘೋರ ಘಂಟಮಾಲೆಗಳಿಂದ ಕೂಡಿದ್ದ ಆದಿತ್ಯನಂತೆ ಉರಿಯುತ್ತಿದ್ದ ಯಮದಂಡದಂತೆ ಉಗ್ರವಾಗಿ ಕಾಣುತ್ತಿದ್ದ ಮಹಾ ಉಲ್ಕೆಯಂತೆ ಜ್ವಲಿಸುತ್ತಿದ್ದ ಶಕ್ತಿಯನ್ನು ಹಿಡಿದು ಅದನ್ನು ಅನಿರುದ್ಧನ ಮೇಲೆ ಪ್ರಯೋಗಿಸಿದನು.

>19173162a ತಾಮಾಪತಂತೀಂ ಸಂಪ್ರೇಕ್ಷ್ಯ ಜೀವಿತಾಂತಕರೀಂ ತದಾ ।  
19173162c ಸೋಽಭಿಪ್ಲುತ್ಯ ತದಾ ಶಕ್ತಿಂ ಜಗ್ರಾಹ ಪುರುಷೋತ್ತಮಃ ।।   
> 
ಬೀಳುತ್ತಿದ್ದ ಜೀವಿತಾಂತಕಾರಿ ಶಕ್ತಿಯನ್ನು ನೋಡಿ ಪುರುಷೋತ್ತಮ ಅನಿರುದ್ಧನು ಹಾರಿ ಹಿಡಿದುಕೊಂಡನು.

>19173163a ನಿರ್ಬಿಭೇದ ತತೋ ಬಾಣಂ ತಯಾ ಶಕ್ತ್ಯಾ ಮಹಾಬಲಃ ।  
19173163c ಸಾ ಭಿತ್ವಾ ತಸ್ಯ ದೇಹಂ ವೈ ಪ್ರಾವಿಶದ್ಧರಣೀತಲಮ್ ।।  
> 
ಆಗ ಮಹಾಬಲನು ಆ ಶಕ್ತಿಯಿಂದಲೇ ಬಾಣನನ್ನು ಸೀಳಿದನು. ಅದು ಅವನ ದೇಹವನ್ನು ಸೀಳಿ ಧರಣೀತಲವನ್ನು ಪ್ರವೇಶಿಸಿತು.

>19173164a ಸ ಗಾಢವಿದ್ಧೋ ವ್ಯಥಿತೋ ಧ್ವಜಯಷ್ಟಿಂ ಸಮಾಶ್ರಿತಃ ।  
19173164c ತತೋ ಮೂರ್ಚ್ಛಾಭಿಭೂತಂ ತಂ ಕುಂಭಾಂಡೋ ವಾಕ್ಯಮಬ್ರವೀತ್ ।।  
> 
ಗಾಢವಾಗಿ ಗಾಯಗೊಂಡು ವ್ಯಥಿತನಾಗಿ ಧ್ವಜದ ಕಂಬವನ್ನು ಆಶ್ರಯಿಸಿ ಮೂರ್ಛಿತನಾದ ಬಾಣನಿಗೆ ಕುಂಭಾಂಡನು ಈ ಮಾತನ್ನಾಡಿದನು:

>19173165a ಉಪೇಕ್ಷಸೇ ದಾನವೇಂದ್ರ ಕಿಮೇವಂ ಶತ್ರುಮುದ್ಯತಮ್ ।  
19173165c ಲಬ್ಧಲಕ್ಷೋ ಹ್ಯಯಂ ವೀರೋ ನಿರ್ವಿಕಾರೋಽದ್ಯ ದೃಶ್ಯತೇ ।।  
> 
“ದಾನವೇಂದ್ರ! ಕೈಮೇಲಾಗುತ್ತಿರುವ ಶತ್ರುವನ್ನು ಏಕೆ ಉಪೇಕ್ಷಿಸುತ್ತಿರುವೆ? ಈ ವೀರನು ನಿನ್ನ ಲಕ್ಷೆಯನ್ನು ಹೊಂದಿದ್ದಾನೆ. ಇಂದು ನಿರ್ವಿಕಾರನಾಗಿ ಕಾಣುತ್ತಿದ್ದಾನೆ.

>19173166a ಮಾಯಾಮಾಶ್ರಿತ್ಯ ಯುದ್ಧ್ಯಸ್ವ ನಾಯಂ ವಧ್ಯೋಽನ್ಯಥಾ ಭವೇತ್ ।  
19173166c ಆತ್ಮಾನಂ ಮಾಂ ಚ ರಕ್ಷಸ್ವ ಪ್ರಮಾದಾತ್ಕಿಮುಪೇಕ್ಷಸೇ ।।  
> 
ಮಾಯೆಯನ್ನಾಶ್ರಯಿಸಿ ಯುದ್ಧಮಾಡು. ಅನ್ಯಥಾ ಇವನ ವಧೆಯಾಗುವುದಿಲ್ಲ. ನಿನ್ನನ್ನೂ ಮತ್ತು ನನ್ನನ್ನೂ ರಕ್ಷಿಸು. ಪ್ರಮಾದದಿಂದ ಏಕೆ ಉಪೇಕ್ಷಿಸುತ್ತಿರುವೆ?

>19173167a ವಧ್ಯತಾಮಯಮದ್ಯೈವ ನ ನಃ ಸರ್ವಾನ್ವಿನಾಶಯೇತ್ ।  
19173167c ಅನ್ಯಾಂಶ್ಚ ಶತಶೋ ಹತ್ವಾ ಉಷಾಂ ನೀತ್ವಾ ವ್ರಜಿಷ್ಯತಿ ।।  
> 
ನಾವೆಲ್ಲರೂ ವಿನಾಶಹೊಂದದಂತೆ ಇಂದೇ ಇವನನ್ನು ಕೊಲ್ಲು. ಇಲ್ಲದಿದ್ದರೆ ಅನ್ಯ ನೂರಾರು ಯೋಧರನ್ನು ಕೊಂದು ಇವನು ಉಷೆಯನ್ನು ಕರೆದುಕೊಂಡು ಹೋಗಿಬಿಡುತ್ತಾನೆ.”

>19173168a ಕುಂಭಾಂಡವಚನೈರೇವಂ ದಾನವೇಂದ್ರಃ ಪ್ರಣೋದಿತಃ ।  
19173168c ವಾಚಂ ರೂಕ್ಷಾಂ ಅಭಿಕ್ರುದ್ಧಃ ಪ್ರೋವಾಚ ವದತಾಂ ವರಃ ।।  
> 
ಕುಂಭಾಂಡನ ವಚನಗಳಿಂದ ಪ್ರಚೋದಿತನಾದ ಮಾತನಾಡುವವರಲ್ಲಿ ಶ್ರೇಷ್ಠ ದಾನವೇಂದ್ರನು ಅತ್ಯಂತ ಕುಪಿತನಾಗಿ ಈ ಕಠೋರ ಮಾತುಗಳನ್ನಾಡಿದನು:

>19173169a ಏಷೋಽಹಮಸ್ಯ ವಿದಧೇ ಮೃತ್ಯುಂ ಪ್ರಾಣಹರಂ ರಣೇ ।  
19173169c ಆದಾಸ್ಯಾಮ್ಯಹಮೇತಂ ವೈ ಗರುತ್ಮಾನಿವ ಪನ್ನಗಮ್ ।।  
> 
“ಇದೋ! ರಣದಲ್ಲಿ ಇವನ ಪ್ರಾಣವನ್ನು ಮೃತ್ಯುವಿಗೆ ಕೊಟ್ಟುಬಿಡುತ್ತೇನೆ. ಗರುಡನು ಸರ್ಪವನ್ನು ಹೇಗೋ ಹಾಗೆ ಇವನನ್ನು ಅದುಮಿ ಹಿಡಿಯುತ್ತೇನೆ.”

>19173170a ಇತ್ಯೇವಮುಕ್ತ್ವಾ ಸರಥಃ ಸಧ್ವಜಃ ಸಾಶ್ವಸಾರಥಿಃ ।  
19173170c ಗಂಧರ್ವನಗರಾಕಾರಸ್ತತ್ರೈವಾಂತರಧೀಯತ ।।  
> 
ಹೀಗೆ ಹೇಳಿ ಅವನು ರಥ-ಧ್ವಜ-ಅಶ್ವ-ಸಾರಥಿಗಳೊಂದಿಗೆ ಗಂಧರ್ವನಗರದಂತೆ ಅಲ್ಲಿಯೇ ಅಂತರ್ಧಾನನಾದನು.

>19173171a ಮುಮೋಚ ನಿಶಿತಾನ್ಬಾಣಾಂಶ್ಛನ್ನೋ ಮಾಯಾಧರೋ ಬಲೀ।  
19173171c ವಿಜ್ಞಾಯಾಂತರ್ಹಿತಂ ಬಾಣಂ ಪ್ರಾದ್ಯುಮ್ನಿರಪರಾಜಿತಃ ।।  
19173172a ಪೌರುಷೇಣ ಸಮಾಯುಕ್ತಃ ಸಂಪ್ರೈಕ್ಷತ ದಿಶೋ ದಶ ।  
> 
ಆ ಮಾಯಾಧಾರೀ ಬಲಶಾಲಿಯು ಅಡಗಿಕೊಂಡೇ ನಿಶಿತ ಬಾಣಗಳನ್ನು ಪ್ರಯೋಗಿಸಿದನು. ಬಾಣನು ಅಂತರ್ಹಿತನಾದುದನ್ನು ತಿಳಿದ ಅಪರಾಜಿತ ಅನಿರುದ್ಧನು ಪೌರುಷದಿಂದ ಕೂಡಿ ದಶದಿಕ್ಕುಗಳನ್ನೂ ವೀಕ್ಷಿಸಿದನು.

>19173172c ಆಸ್ಥಾಯ ತಾಮಸೀಂ ವಿದ್ಯಾಂ ತದಾ ಕ್ರುದ್ಧೋ ಮಹಾಬಲಃ ।।  
19173173a ಮುಮೋಚ ವಿಶಿಖಾಂಸ್ತೀಕ್ಷ್ಣಾಂಶ್ಛನ್ನೋ ಮಾಯಾಧರೋ ಬಲೀ ।  
> 
ಆ ಕ್ರುದ್ಧನಾದ ಮಹಾಬಲಿ ಮಾಯಾಧರ ಬಲಶಾಲೀ ಬಾಣನು ತಾಮಸೀ ವಿದ್ಯೆಯನ್ನು ಬಳಸಿ ಅಡಗಿಕೊಂಡೇ ತೀಕ್ಷ್ಣ ವಿಶಿಖ ಬಾಣಗಳನ್ನು ಪ್ರಯೋಗಿಸಿದನು.

>19173173c ಪ್ರಾದ್ಯುಮ್ನಿರ್ವಿಶಿಖೈರ್ಬದ್ಧಃ ಸರ್ಪಭೂತೈಃ ಸಮಂತತಃ ।।  
19173174a ವೇಷ್ಟಿತೋ ಬಹುಧಾ ತಸ್ಯ ದೇಹಃ ಪನ್ನಗರಾಶಿಭಿಃ ।  
> 
ಆಗ ಅನಿರುದ್ಧನು ಸರ್ಪಾಕಾರದ ವಿಶಿಖಗಳಿಂದ ಎಲ್ಲಕಡೆಗಳಿಂದ ಬಂಧಿತನಾದನು. ಪನ್ನಗರಾಶಿಗಳಿಂದ ಅವನ ದೇಹವು ಗಟ್ಟಿಯಾಗಿ ಬಿಗಿಯಲ್ಪಟ್ಟಿತು.

>19173174c ಸ ತು ವೇಷ್ಟಿತಸರ್ವಾಂಗೋ ಬದ್ಧಃ ಪ್ರಾದ್ಯುಮ್ನಿರಾಹವೇ ।।  
19173175a ನಿಷ್ಪ್ರಯತ್ನಃ ಕೃತಸ್ತಸ್ಥೌ ಮೈನಾಕ ಇವ ಪರ್ವತಃ ।  
> 
ಯುದ್ಧದಲ್ಲಿ ಸರ್ವಾಂಗಗಳಲ್ಲಿ ಬಂಧಿತನಾದ ಅನಿರುದ್ಧನು ಮೈನಾಕ ಪರ್ವತದಂತೆ ನಿಷ್ಪ್ರಯತ್ನನಾಗಿ ನಿಂತುಬಿಟ್ಟನು.

>19173175c ಜ್ವಾಲಾವಲೀಢವದನೈಃ ಸರ್ಪಭೋಗೈರ್ವಿಚೇಷ್ಟಿತಃ ।।  
19173176a ಅಭಿತಃ ಪರ್ವತಾಕಾರಃ ಪ್ರಾದ್ಯುಮ್ನಿರಭವದ್ರಣೇ ।  
> 
ಬಾಯಿಗಳಿಂದ ಜ್ವಾಲೆಗಳನ್ನು ಕಾರುತ್ತಿದ್ದ ಸರ್ಪಗಳಿಂದ ಬಂಧಿಸಲ್ಪಟ್ಟಿದ್ದ ಅನಿರುದ್ಧನು ರಣದಲ್ಲಿ ಪರ್ವತದಂತೆಯೇ ತೋರುತ್ತಿದ್ದನು.

>19173176c ನಿಷ್ಪ್ರಯತ್ನಗತಿಶ್ಚಾಪಿ ಸರ್ಪವಕ್ತ್ರಮಯೈಃ ಶರೈಃ ।।  
19173177a ನ ವಿವ್ಯಥೇ ಸ ಭೂತಾತ್ಮಾ ಸರ್ವತಃ ಪರಿವೇಷ್ಟಿತಃ ।  
> 
ಸರ್ಪದ ಬಾಯಿಗಳಿದ್ದ ಶರಗಳಿಂದ ಬಂಧಿಸಲ್ಪಟ್ಟು ಸರ್ವತಃ ನಿಷ್ಪ್ರಯತ್ನಗತಿಯನ್ನು ಹೊಂದಿದ್ದರೂ ಭೂತಾತ್ಮಾ ಅನಿರುದ್ಧನು ವ್ಯಥಿತನಾಗಲಿಲ್ಲ.

>19173177c ತತಸ್ತಂ ವಾಗ್ಭಿರುಗ್ರಾಭಿಃ ಸಂರಬ್ಧಃ ಸಮತರ್ಜಯತ್  ।।  
19173178a ಬಾಣೋ ಧ್ವಜಂ ಸಮಾಶ್ರಿತ್ಯ ಪ್ರೋವಾಚಾಮರ್ಷಿತೋ ವಚಃ ।  
> 
ಅನಂತರ ಅವನನ್ನು ಉಗ್ರ ಮಾತುಗಳಿಂದ ಬೆದರಿಸಿ ಬಾಣನು ಧ್ವಜವನ್ನು ಆಶ್ರಯಿಸಿ ಈ ರೋಷಭರಿತ ಮಾತನ್ನಾಡಿದನು:

>19173178c ಕುಂಭಾಂಡ ವಧ್ಯತಾಂ ಶೀಘ್ರಮಯಂ ವೈ ಕುಲಪಾಂಸನಃ ।।  
19173179a ಚಾರಿತ್ರಂ ಯೇನ ಮೇ ಲೋಕೇ ದೂಷಿತಂ ದೂಷಿತಾತ್ಮನಾ ।   
> 
“ಕುಂಭಾಂಡ! ಶೀಘ್ರವೇ ಈ ಕುಲಪಾಂಸನನನ್ನು ಕೊಲ್ಲು. ಈ ದೂಷಿತಾತ್ಮನು ಲೋಕದ ಚಾರಿತ್ರವನ್ನೇ ದೂಷಿಸಿದ್ದಾನೆ.”

>19173179c ಇತ್ಯೇವಮುಕ್ತೇ ವಚನೇ ಕುಂಭಾಂಡೋ ವಾಕ್ಯಮಬ್ರವೀತ್ ।।  
19173180a ರಾಜನ್ವಕ್ಷ್ಯಾಂಯಹಂ ಕಿಂಚಿತ್ತನ್ಮೇ ಶೃಣು ಯದಿಚ್ಛಸಿ ।  
> 
ಈ ಮಾತಿಗೆ ಕುಂಭಾಂಡನು ಹೇಳಿದನು: “ರಾಜನ್! ಈ ವಿಷಯದಲ್ಲಿ ಸ್ವಲ್ಪ ಹೇಳಲು ಬಯಸುತ್ತೇನೆ. ಇಚ್ಛಿಸಿದರೆ ಕೇಳು.

>19173180c ಅಯಂ ವಿಜ್ಞಾಯತಾಂ ಕಸ್ಯ ಕುತೋ ವಾಯಮಿಹಾಗತಃ ।।  
19173181a ಕೇನ ವಾಯಮಿಹಾನೀತಃ ಶಕ್ರತುಲ್ಯಪರಾಕ್ರಮಃ ।  
> 
ಇವನು ಯಾರ ಮಗನು ಮತ್ತು ಎಲ್ಲಿಂದ ಇಲ್ಲಿಗೆ ಬಂದಿದ್ದಾನೆ ಅಥವಾ ಈ ಶಕ್ರತುಲ್ಯಪರಾಕ್ರಮಿಯನ್ನು ಇಲ್ಲಿಗೆ ಯಾರು ಕರೆತಂದಿದ್ದಾರೆ ಎನ್ನುವುದನ್ನು ತಿಳಿದುಕೋ.

>19173181c ಮಯಾಯಂ ಬಹುಶೋ ರಾಜಂದೃಷ್ಟೋ ಯುದ್ಧ್ಯನ್ಮಹಾರಣೇ ।।   
19173182a ಕ್ರೀಡನ್ನಿವ ಚ ಯುದ್ಧೇಷು ದೃಶ್ಯತೇ ದೇವಸೂನುವತ್ ।  
> 
ರಾಜನ್! ಮಹಾರಣದಲ್ಲಿ ಯುದ್ಧಮಾಡುವಾಗ ಇವನನ್ನು ನಾನು ಮತ್ತೆ ಮತ್ತೆ ನೋಡುತ್ತಿದ್ದೆ. ಇವನು ಯುದ್ಧದಲ್ಲಿ ದೇವಸೂನುವಂತೆ ಆಟವಾಡುತ್ತಿರುವುದು ಕಂಡುಬರುತ್ತಿತ್ತು.

>19173182c ಬಲವಾನ್ಸತ್ತ್ವಸಂಪನ್ನಃ ಸರ್ವಶಾಸ್ತ್ರವಿಶಾರದಃ ।।  
19173183a ನಾಯಂ ವಧಕೃತಂ ದೋಷಮರ್ಹತೇ ದೈತ್ಯಸತ್ತಮ ।  
> 
ದೈತ್ಯಸತ್ತಮ! ಇವನು ಬಲವಾನನೂ, ಸತ್ತ್ವಸಂಪನ್ನನೂ ಮತ್ತು ಸರ್ವಶಾಸ್ತ್ರವಿಶಾರದನೂ ಆಗಿದ್ದಾನೆ. ಇವನನ್ನು ವಧಿಸಿ ದೋಷವನ್ನು ತಂದುಕೊಳ್ಳಬೇಡ.

>19173183c ಗಾಂಧರ್ವೇಣ ವಿವಾಹೇನ ಕನ್ಯೇಯಂ ತವ ಸಂಗತಾ ।।  
19173184a ಅದೇಯಾ ಹ್ಯಪ್ರತಿಗ್ರಾಹ್ಯಾ ಅತಶ್ಚಿಂತ್ಯಂ ವಧಂ ಕುರು ।  
> 
ನಿನ್ನ ಕನ್ಯೆಯು ಇವನನ್ನು ಗಾಂಧರ್ವ ವಿವಾಹದಿಂದ ಕೂಡಿದ್ದಾಳೆ. ಆದುದರಿಂದ ಅವಳು ಇತರರಿಗೆ ಕೊಡಲು ಅಥವಾ ಇನ್ನೊಬ್ಬರ ಪರಿಗ್ರಹಕ್ಕೆ ಅನರ್ಹಳಾಗಿದ್ದಾಳೆ. ಆದುದರಿಂದ ಚೆನ್ನಾಗಿ ಯೋಚಿಸಿ ಇವನನ್ನು ವಧಿಸು.

>19173184c ವಿಜ್ಞಾಯ ಚ ವಧಂ ವಾಸ್ಯ ಪೂಜಾಂ ವಾಸ್ಯ ಕರಿಷ್ಯಸಿ ।।   
19173185a ವಧೇ ಹ್ಯಸ್ಯ ಮಹಾಂದೋಷೋ ರಕ್ಷಣೇ ಸುಮಹಾನ್ಗುಣಃ ।  
> 
ಇವನ ಕುರಿತು ತಿಳಿದ ನಂತರವೇ ಇವನ ವಧೆ ಅಥವಾ ಪೂಜೆಯನ್ನು ಮಾಡು. ಇವನ ವಧೆಯಿಂದ ಮಹಾ ದೋಷವೂ ರಕ್ಷಣೆಯಿಂದ ಮಹಾಗುಣವೂ ಇದೆ.

>19173185c ಅಯಂ ಹಿ ಪುರುಷೋತ್ಕೃಷ್ಟಃ ಸರ್ವಥಾ ಮಾನಮರ್ಹತಿ ।।  
19173186a ಸರ್ವತೋ ವೇಷ್ಟಿತತನುರ್ನ ವ್ಯಥತ್ಯೇಷ ಭೋಗಿಭಿಃ ।  
19173186c ಕುಲಶೌಂಡೀರ್ಯವೀರ್ಯೈಶ್ಚ ಸತ್ತ್ವೇನ ಚ ಸಮನ್ವಿತಃ ।।  
> 
ಪುರುಷರಲ್ಲಿಯೇ ಉತ್ಕೃಷ್ಟನಾಗಿರುವ ಇವನು ಸರ್ವಥಾ ಸನ್ಮಾನ ಯೋಗ್ಯನು. ಎಲ್ಲಕಡೆಗಳಿಂದ ಸರ್ಪಗಳಿಂದ ಬಿಗಿಯಲ್ಪಟ್ಟಿದ್ದರೂ ಇವನು ವ್ಯಥಿಸುತ್ತಿಲ್ಲ. ತನ್ನ ಕುಲದ ಅಭಿಮಾನ, ಬಲ-ಪರಾಕ್ರಮ ಮತ್ತು ಸತ್ತ್ವದಿಂದ ಸಮನ್ವಿತನಾಗಿದ್ದಾನೆ.

>19173187a ಪಶ್ಯ ರಾಜನ್ಮಹಾವೀರ್ಯೈರನ್ವಿತಃ ಪುರುಷೋತ್ತಮಃ ।  
19173187c ನ ನೋ ಗಣಯತೇ ಸರ್ವಾನ್ವಧಂ ಪ್ರಾಪ್ತೋಽಪ್ಯಯಂ ಬಲೀ।।  
> 
ರಾಜನ್! ನೋಡು! ಮಹಾಬಲಿ ಸರ್ಪಗಳಿಂದ ಬಂಧಿತನಾಗಿ ವಧಾವಸ್ಥೆಯನ್ನು ಹೊಂದಿದ್ದರೂ ಈ ಮಹಾವೀರ ಪುರುಷೋತ್ತಮನಿಗೆ ನಮ್ಮೆಲ್ಲರ ಗಣನೆಯೇ ಇಲ್ಲವಾಗಿದೆ.

>19173188a ಯದಿ ಮಾಯಾಪ್ರಭಾವೇಣ ನಾತ್ರ ಬದ್ಧೋ ಭವೇದಯಮ್ ।  
19173188c ಸರ್ವಾನ್ಸುರಗಣಾನ್ಸಂಖ್ಯೇ ಯೋಧಯೇನ್ನಾತ್ರ ಸಂಶಯಃ ।।  
> 
ಒಂದುವೇಳೆ ಮಾಯೆಯ ಪ್ರಭಾವದಿಂದ ಇವನನ್ನು ನಾವು ಬಂಧಿಸದೇ ಇದ್ದಿದ್ದರೆ ಇವನು ಯುದ್ಧದಲ್ಲಿ ಸರ್ವ ಸುರಗಣಗಳೊಂದಿಗೂ ಯುದ್ಧಮಾಡುತ್ತಿದ್ದನು ಎನ್ನುವುದರಲ್ಲಿ ಸಂಶಯವಿಲ್ಲ.

>19173189a ಸರ್ವಸಂಗ್ರಾಮಮಾರ್ಗಜ್ಞೋ ಭವೇದ್ವೀರ್ಯಾಧಿಕಸ್ತವ ।  
19173189c ಶೋಣಿತೌಘಪ್ಲುತೈರ್ಗಾತ್ರೈರ್ನಾಗಭೋಗೈಶ್ಚ ವೇಷ್ಟಿತಃ ।।  
19173190a ತ್ರಿಶಿಖಾಂ ಭ್ರುಕುಟಿಂ ಕೃತ್ವಾ ನ ಚಿಂತಯತಿ ನಃ ಸ್ಥಿತಾನ್ ।  
> 
ಸರ್ವಸಂಗ್ರಾಮಮಾರ್ಗಗಳನ್ನೂ ತಿಳಿದುಕೊಂಡಿರುವ ಇವನು ನಿನಗಿಂತಲೂ ಅಧಿಕನಾಗಿದ್ದಾನೆ. ಇವನ ಅಂಗಾಂಗಗಳು ರಕ್ತದಿಂದ ತೋಯ್ದುಹೋಗಿವೆ. ಇವನ ಶರೀರವನ್ನು ಸರ್ಪಗಳ ದೇಹಗಳು ಗಟ್ಟಿಯಾಗಿ ಕಟ್ಟಿಹಾಕಿವೆ. ಆದರೂ ಇವನು ಹುಬ್ಬನ್ನು ಗಂಟಿಕ್ಕಿ ಇಲ್ಲಿ ನಿಂತು ನಮ್ಮಕುರಿತು ಏನನ್ನೂ ಯೋಚಿಸುತ್ತಿಲ್ಲ!

>19173190c ಇಮಾಮವಸ್ಥಾಂ ನೀತೋಽಪಿ ಸ್ವಬಾಹುಬಲಮಾಶ್ರಿತಃ ।।  
19173191a ನ ಚಿಂತಯತಿ ರಾಜಂಸ್ತ್ವಾಂ ವೀರ್ಯವಾನ್ಕೋಽಪ್ಯಸೌ ಯುವಾ ।  
> 
ರಾಜನ್! ಈ ಅವಸ್ಥೆಗೆ ಇಳಿದಿದ್ದರೂ ಸ್ವಬಾಹುಬಲವನ್ನು ಆಶ್ರಯಿಸಿ ನಿನ್ನ ಕುರಿತು ಚಿಂತಿಸುತ್ತಿಲ್ಲ. ಈ ಯುವಕನು ಯಾರೋ ವೀರ್ಯವಾನನೇ ಆಗಿದ್ದಾನೆ.

>19173191c ಸಹಸ್ರಬಾಹೋಃ ಸಮರೇ ದ್ವಿಬಾಹುಃ ಸಮವಸ್ಥಿತಃ ।  
19173191e ನ ಚಿಂತಯತಿ ತೇ ವೀರ್ಯಮಯಂ ವೀರ್ಯಮದಾನ್ವಿತಃ ।।   
19173192a ಉಚಿತಂ ಯದಿ ತೇ ರಾಜನ್ಜ್ಞೇಯೋ ವೀರ್ಯಬಲಾನ್ವಿತಃ ।  
> 
ಸಮರದಲ್ಲಿ ಸಹಸ್ರಬಾಹುವಿನ ಎದಿರು ಎರಡೇ ಬಾಹುಗಳ ಈ ವೀರನು ನಿಂತಿದ್ದಾನೆ. ವೀರ್ಯಮದಾನ್ವಿತನಾದ ಇವನು ನಿನ್ನ ವೀರ್ಯದ ಕುರಿತು ಚಿಂತಿಸುತ್ತಿಲ್ಲ. ರಾಜನ್! ಒಂದು ವೇಳೆ ಉಚಿತವೆಂದು ಅಂದುಕೊಂಡರೆ ಈ ವೀರ್ಯಬಲಾನ್ವಿತನ ಕುರಿತು ತಿಳಿದುಕೋ!

>19173192c ಕನ್ಯಾ ಚೇಯಂ ನ ಚಾನ್ಯಸ್ಯ ನಿರ್ಯಾತ್ಯೇತೇನ ಸಂಗತಾ ।।  
19173193a ಯದಿ ಚೇಷ್ಟತಮಃ ಕಶ್ಚಿದಯಂ ವಂಶೇ ಮಹಾತ್ಮನಾಮ್ ।  
19173193c ತತಃ ಪೂಜಾಮಯಂ ವೀರಃ ಪ್ರಾಪ್ಸ್ಯತೇ ಚಾಸುರೋತ್ತಮ ।।   
> 
ನಿನ್ನ ಕನ್ಯೆಯು ಕೂಡ ಇವನೊಂದಿಗೆ ಸಂಬಂಧವನ್ನು ಮಾಡಿಕೊಂಡುಬಿಟ್ಟಿದ್ದಾಳೆ. ಆದುದರಿಂದ ಇವಳನ್ನು ಅನ್ಯರಿಗೆ ಕೊಡಲಿಕ್ಕಾಗುವುದಿಲ್ಲ. ಒಂದುವೇಳೆ ಇವನು ಮಹಾತ್ಮರ ವಂಶದವನಾಗಿದ್ದರೆ ಅದು ನಮಗೆ ಅಭೀಷ್ಟವಾದುದೇ ಆಗಿದೆ. ಅಸುರೋತ್ತಮ! ಹಾಗಿದ್ದರೆ ಈ ವೀರನು ಪೂಜಾರ್ಹನು.

>19173194a ರಕ್ಷ್ಯತಾಮಿತಿ ಚೋಕ್ತ್ವೈವ ತಥಾಸ್ತ್ವಿತಿ ಚ ತಸ್ಥಿವಾನ್ ।  
19173194c ಏವಮುಕ್ತೇ ತು ವಚನೇ ಕುಂಭಾಂಡೇನ ಮಹಾತ್ಮನಾ ।।  
19173195a ತಥೇತ್ಯಾಹ ಚ ಕುಂಭಾಂಡಂ ಬಾಣಃ ಶತ್ರುನಿಷೂದನಃ ।  
> 
ಆದುದರಿಂದ ಇವನನ್ನು ರಕ್ಷಿಸಬೇಕು” ಎಂದು ಹೇಳಿ ಕುಂಭಾಂಡನು ಸುಮ್ಮನಾದನು. ಮಹಾತ್ಮ ಕುಂಭಾಂಡನು ಹೀಗೆ ಹೇಳಲು ಶತ್ರುನಿಷೂದನ ಬಾಣನು ಕುಂಭಾಂಡನಿಗೆ ಹಾಗೆಯೇ ಆಗಲಿ ಎಂದನು.

>19173195c ಸಂರಕ್ಷಿಣಸ್ತತೋ ದತ್ತ್ವಾ ಅನಿರುದ್ಧಸ್ಯ ಧೀಮತಃ ।।  
19173196a ಯಯೌ ಸ್ವಮೇವ ಭವನಂ ಬಲೇಃ ಪುತ್ರೋ ಮಹಾಯಶಾಃ ।  
> 
ಧೀಮಂತ ಅನಿರುದ್ಧನಿಗೆ ಕಾವಲನ್ನಿರಿಸಿ ಬಲಿಯ ಪುತ್ರ ಮಹಾಯಶಸ್ವಿ ಬಾಣನು ತನ್ನ ಭವನಕ್ಕೆ ತೆರಳಿದನು.

>19173196c ಸಂಯತಂ ಮಾಯಯಾ ದೃಷ್ಟ್ವಾ ಅನಿರುದ್ಧಂ ಮಹಾಬಲಮ್ ।।  
19173197a ಋಷೀಣಾಂ ನಾರದಃ ಶ್ರೇಷ್ಠೋಽವ್ರಜದ್ದ್ವಾರವತೀಂ ಪ್ರತಿ ।  
19173197c ತತೋ ಹ್ಯಾಕಾಶಮಾರ್ಗೇಣ ಮುನಿರ್ದ್ವಾರವತೀಂ ಗತಃ ।।  
> 
ಮಹಾಬಲ ಅನಿರುದ್ಧನು ಮಾಯೆಯಿಂದ ಬಂಧಿತನಾದುದನ್ನು ನೋಡಿ ಋಷಿಗಳಲ್ಲಿ ಶ್ರೇಷ್ಠ ನಾರದನು ದ್ವಾರವತಿಯ ಕಡೆ ಹೊರಟನು. ಆಕಾಶಮಾರ್ಗದಿಂದ ಮುನಿಯು ದ್ವಾರವತಿಯನ್ನು ತಲುಪಿದನು.

>19173198a ಗತೇ ಋಷೀಣಾಂ ಪ್ರವರೇ ಸೋಽನಿರುದ್ಧೋ ವ್ಯಚಿಂತಯತ್ ।  
19173198c ನಷ್ಟೋಽಯಂ ದಾನವಃ ಕ್ರೂರೋ ಯುದ್ಧಮೇಷ್ಯತ್ಯಸಂಶಯಃ।।  
> 
ಋಷಿಪ್ರವರ ನಾರದನು ಹೊರಟುಹೋದ ನಂತರ ಅನಿರುದ್ಧನು ಯೋಚಿಸಿದನು: “ಈ ಕ್ರೂರ ದಾನವನು ಎಲ್ಲಿಯೋ ಅಡಗಿಕೊಂಡಿದ್ದಾನೆ. ಯುದ್ಧಕ್ಕೆ ಮತ್ತೆ ಬರುತ್ತಾನೆ ಎನ್ನುವುದರಲ್ಲಿ ಸಂಶಯವಿಲ್ಲ.

>19173199a ಸ ಗತ್ವಾ ನಾರದಸ್ತತ್ರ ಶಂಖಚಕ್ರಗದಾಧರಮ್ ।  
19173199c ಜ್ಞಾಪಯಿಷ್ಯತಿ ತತ್ತ್ವೇನ ಇಮಮರ್ಥಂ ನ ಸಂಶಯಃ ।।  
> 
ನಾರದನು ಹೋಗಿ ಶಂಖಚಕ್ರಗದಾಧರನಿಗೆ ಈ ಎಲ್ಲ ಸಮಾಚಾರಗಳನ್ನೂ ನಡೆದಂತೆ ಹೇಳುತ್ತಾನೆ ಎನ್ನುವುದರಲ್ಲಿ ಸಂಶಯವಿಲ್ಲ.”

>19173200a ನಾಗೈರ್ವಿಚೇಷ್ಟಿತಂ ದೃಷ್ಟ್ವಾ ಉಷಾ ಪ್ರಾದ್ಯುಮ್ನಿಮಾತುರಾ।  
19173200c ರುರೋದ ಬಾಷ್ಪರುದ್ಧಾಕ್ಷೀ ತಾಮಾಹ ರುದತೀಂ ಪುನಃ ।।   
> 
ಅನಿರುದ್ಧನು ನಾಗಗಳಿಂದ ಬಿಗಿಯಲ್ಪಟ್ಟಿದ್ದುದನ್ನು ನೋಡಿ ವ್ಯಾಕುಲಳಾದ ಉಷೆಯು ಬಿಕ್ಕಿ ಬಿಕ್ಕಿ ರೋದಿಸತೊಡಗಿದಳು. ಕಣ್ಣೀರುತುಂಬಿದ ಕಣ್ಣುಗಳಿಂದ ಪುನಃ ರೋದಿಸುತ್ತಿದ್ದ ಅವಳಿಗೆ ಅನಿರುದ್ಧನು ಹೇಳಿದನು:

>19173201a ಕಿಮಿದಂ ರುದ್ಯತೇ ಭೀರು ಮಾ ಭೈಸ್ತ್ವಂ ಮೃಗಲೋಚನೇ ।  
19173201c ಪಶ್ಯ ಸುಶ್ರೋಣಿ ಸಂಪ್ರಾಪ್ತಂ ಮತ್ಕೃತೇ ಮಧುಸೂದನಮ್ ।।  
19173202a ಯಸ್ಯ ಶಂಖಧ್ವನಿಂ ಶ್ರುತ್ವಾ ಬಾಹುಶಬ್ದಂ ಬಲಸ್ಯ ಚ ।  
19173202c ದಾನವಾ ನಾಶಮೇಷ್ಯಂತಿ ಗರ್ಭಾಶ್ಚಾಸುರಯೋಷಿತಾಮ್ ।।   
> 
“ಭೀರು! ಇದೇಕೆ ರೋದಿಸುತ್ತಿರುವೆ? ಮೃಗಲೋಚನೇ! ಭಯಪಡಬೇಡ! ಸುಶ್ರೋಣಿ! ನನ್ನಿಂದಾಗಿ ಮಧುಸೂದನನು ಇಲ್ಲಿಗೆ ಬರುವುದನ್ನು ನೋಡು. ಅವನ ಶಂಖಧ್ವನಿ, ಬಾಹುಶಬ್ದ ಮತ್ತು ಬಲದ ಕುರಿತು ಕೇಳಿ ದಾನವರು ನಾಶವಾಗುತ್ತಾರೆ ಮತ್ತು ಅಸುರರ ಸ್ತ್ರೀಯರ ಗರ್ಭಪಾತವಾಗುತ್ತದೆ!””

>19173203  ವೈಶಂಪಾಯನ ಉವಾಚ ।  
19173203a ಏವಮುಕ್ತಾನಿರುದ್ಧೇನ ಉಷಾ ವಿಶ್ರಂಭಮಾಗತಾ ।  
19173203c ನೃಶಂಸಂ ಪಿತರಂ ಚೈವ ಶೋಚತೇ ಸಾ ಸುಮಧ್ಯಮಾ ।।  
> 
ವೈಶಂಪಾಯನನು ಹೇಳಿದನು: “ಅನಿರುದ್ಧನು ಹೀಗೆ ಹೇಳಲು ಉಷೆಗೆ ವಿಶ್ವಾಸವುಂಟಾಯಿತು. ಆ ಸುಮಧ್ಯಮೆಯು ತನ್ನ ನಿರ್ದಯಿ ತಂದೆಯ ಕುರಿತು ಶೋಕಿಸತೊಡಗಿದಳು.”

<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಖಿಲೇಷು ಹರಿವಂಶೇ ವಿಷ್ಣುಪರ್ವಣಿ ಬಾಣಾನಿರುದ್ಧಯುದ್ಧೇ ತ್ರಿಸಪ್ತತ್ಯಧಿಕಶತತಮೋಽಧ್ಯಾಯಃ

</details>

[^1]: ಈ ಶ್ಲೋಕವು ಗೋರಖಪುರ ಗೀತಾ ಪ್ರೆಸ್ ಸಂಪುಟದಲ್ಲಿಲ್ಲ. ಆದರೆ ಮುಂದೆ 74ನೇ ಶ್ಲೋಕದಲ್ಲಿ ಇದೇ ಶ್ಲೋಕವು ಪುನಃ ಬರುವುದರಿಂದ ಇದು ಇಲ್ಲಿ ಸಮಂಜಸವಲ್ಲ.

[^2]: ಖಡ್ಗ ಅಥವಾ ಪರಿಘವನ್ನು ವೃತ್ತಾಕಾರದಲ್ಲಿ ಬೀಸುವುದು. ಇದರಿಂದ ಶತ್ರುವಿನ ಪ್ರಹಾರಗಳನ್ನು ನಿಷ್ಫಲವನ್ನಾಗಿಸಬಹುದು (ಗೀತಾ ಪ್ರೆಸ್).

[^3]: ಕೈಯನ್ನು ಮೇಲೆತ್ತಿ ಖಡ್ಗ ಅಥವಾ ಪರಿಘವನ್ನು ತಿರುಗಿಸುವುದು (ಗೀತಾ ಪ್ರೆಸ್).

[^4]: ಖಡ್ಗ ಅಥವಾ ಪರಿಘವನ್ನು ತನ್ನ ನಾಲ್ಕೂ ಕಡೆ ತಿರುಗಿಸಿ ಶತ್ರುವು ಪ್ರಯೋಗಿಸಿದ ಪ್ರಹಾರವನ್ನು ವ್ಯರ್ಥಗೊಳಿಸುವುದು (ಗೀತಾ ಪ್ರೆಸ್).

[^5]: ಖಡ್ಗ ಅಥವಾ ಪರಿಘವನ್ನು ಎಲ್ಲಕಡೆ ತಿರುಗಿಸುತ್ತಾ ಹಾರುವುದು (ಗೀತಾ ಪ್ರೆಸ್).

[^6]: ವಿಶಿಷ್ಟ ರೀತಿಯಲ್ಲಿ ಖಡ್ಗ ಅಥವಾ ಪರಿಘವನ್ನು ತಿರುಗಿಸುತ್ತಾ ಶತ್ರುಸೇನೆಯಲ್ಲಿ ಕ್ಷೇಭೆಯನ್ನುಂಟುಮಾಡುವುದು (ಗೀತಾ ಪ್ರೆಸ್).

[^7]: ಕುಪ್ಪಳಿಸುತ್ತಾ ಶತ್ರುಗಳ ಸಮ್ಮುಖ ಖಡ್ಗ ಅಥವಾ ಪರಿಘವನ್ನು ಪ್ರಯೋಗಿಸುವುದು (ಗೀತಾ ಪ್ರೆಸ್). 

[^8]: ಖಡ್ಗ ಅಥವಾ ಪರಿಘಗಳನ್ನು ಪ್ರಯೋಗಿಸುವ ಮೂವತ್ತೆರಡು ಪ್ರಕಾರಗಳು ಈ ರೀತಿ ಇವೆ: ಭ್ರಾಂತ, ಉದ್ಭ್ರಾಂತ, ಆವಿದ್ಧ, ಆಪ್ಲುತ, ವಿಪ್ಲುತ, ಪ್ಲುತ, ಸೃತ, ಸಂಚಾಂತ, ಸಮುದೀರ್ಣ, ನಿಗ್ರಹ, ಪ್ರಗ್ರಹ, ಪದಾವಕರ್ಷಣ, ಸಂಢಾನ, ಮಸ್ತಕ ಭ್ರಮಣ, ಭುಜಭ್ರಮಣ, ಪಾಶ, ಪಾದ, ವಿಬಂಧ, ಭೂಮಿ, ಉದ್ಭ್ರಮಣ, ಗತಿ, ಪ್ರತ್ಯಾಗತಿ, ಆಕ್ಷೇಪ, ಪಾತನ, ಉತ್ಥಾನಕಪ್ಲುತಿ, ಲಘುತಾ, ಸೌಷ್ಠವ ಶೋಭಾ, ಸ್ಥೈಯ, ದೃಢಮುಷ್ಟಿತಾ, ತಿರ್ಯಕ್ಪ್ರಚಾರ ಮತ್ತು ಕಧ್ವೇಪ್ರಚಾರ (ಗೀತಾ ಪ್ರೆಸ್).

