+++
title = "023: ಪಿತೃಕಲ್ಪಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಖಿಲಭಾಗೇ ಹರಿವಂಶಃ**

**ಹರಿವಂಶ ಪರ್ವ**

**ಅಧ್ಯಾಯ 23**


</details>

<details><summary>ಸಾರ</summary>

ಹಂಸಗಳು ಕಾಂಪಿಲ್ಯ ನಗರಿಯಲ್ಲಿ ಬ್ರಹ್ಮದತ್ತನೇ ಮೊದಲಾದವರ ರೂಪದಲ್ಲಿ ಜನಿಸಿದುದು ಮತ್ತು ನಾಲ್ಕು ಹಂಸಗಳು ತಮ್ಮ ಪಿತನ ಆಜ್ಞೆಯನ್ನು ಪಡೆದು ಮುಕ್ತರಾದುದು (1-36).


</details>

>ಮಾರ್ಕಂಡೇಯ ಉವಾಚ ।     
ತೇ ಯೋಗಧರ್ಮನಿರತಾಃ ಸಪ್ತ ಮಾನಸಚಾರಿಣಃ ।  
ಪದ್ಮಗರ್ಭೋಽರವಿಂದಾಕ್ಷಃ ಕ್ಷೀರಗರ್ಭಃ ಸುಲೋಚನಃ ।।   ೧-೨೩-೧  
ಉರುಬಿಂದುಃ ಸುಬಿಂದುಶ್ಚ ಹೈಮಗರ್ಭಸ್ತು ಸಪ್ತಮಃ ।  
ವಾಯ್ವಂಬುಭಕ್ಷಾಃ ಸತತಂ ಶರೀರಾಣ್ಯುಪಶೋಷಯನ್ ।।   ೧-೨೩-೨
> 
ಮಾರ್ಕಂಡೇಯನು ಹೇಳಿದನು: “ಪದ್ಮಗರ್ಭ, ಅರವಿಂದಾಕ್ಷ, ಕ್ಷೀರಗರ್ಭ, ಸುಲೋಚನ, ಉರುಬಿಂದು, ಸುಬಿಂದು ಮತ್ತು ಏಳನೆಯ ಹೈಮಗರ್ಭ ಈ ಏಳು ಮಾನಸಸರೋವರ ಸಂಚಾರಿಗಳು ಸತತವೂ ಕೇವಲ ಜಲ ಮತ್ತು ವಾಯುವನ್ನು ಸೇವಿಸುತ್ತಾ ತಮ್ಮ ಶರೀರಗಳನ್ನು ಶೋಷಿಸತೊಡಗಿದವು.

>ರಾಜಾ ವಿಭ್ರಾಜಮಾನಸ್ತು ವಪುಷಾ ತದ್ವನಂ ತದಾ ।  
ಚಚಾರಾಂತಃಪುರವೃತೋ ನಂದನಂ ಮಘವಾನಿವ ।।   ೧-೨೩-೩
> 
ಇತ್ತ ರಾಜನು ತನ್ನ ಶರೀರಕಾಂತಿಯನ್ನು ಪಸರುತ್ತಾ ತನ್ನ ಅಂತಃಪುರಸ್ತ್ರೀಯರೊಂದಿಗೆ ನಂದನದಲ್ಲಿ ಮಘವಾನನು ಹೇಗೋ ಹಾಗೆ ಆ ವನದಲ್ಲಿ ವಿಹರಿಸತೊಡಗಿದನು.

>ಸ ತಾನಪಶ್ಯತ್ಖಚರಾನ್ಯೋಗಧರ್ಮಾತ್ಮಕಾನ್ನೃಪ ।  
ನಿರ್ವೇದಾಚ್ಚ ತಮೇವಾರ್ಥಮನುಧ್ಯಾಯನ್ಪುರಂ ಯಯೌ ।।   ೧-೨೩-೪
> 
ನೃಪ! ಆ ಯೋಗಧರ್ಮಾತ್ಮಕ ಪಕ್ಷಿಗಳನ್ನು ನೋಡಿ ಅದರ ಅರ್ಥವನ್ನೇ ಚಿಂತಿಸುತ್ತಾ ತಾನು ಆ ರೀತಿ ಇಲ್ಲವಲ್ಲಾ ಎಂದು ದುಃಖಿಸುತ್ತಾ ತನ್ನ ಪುರಕ್ಕೆ ಹಿಂದಿರುಗಿದನು.

>ಅಣುಹೋ ನಾಮ ತಸ್ಯಾಽಽಸೀತ್ಪುತ್ರಃ ಪರಮಧಾರ್ಮಿಕಃ ।  
ಅಣುರ್ಧರ್ಮರತಿರ್ನಿತ್ಯಮಣುಂ ಸೋಽಧ್ಯಗಮತ್ಪದಮ್ ।।   ೧-೨೩-೫
> 
ಅವನಿಗೆ ಅಣುಹ[^1] ಎಂಬ ಹೆಸರಿನ ಪರಮ ಧಾರ್ಮಿಕ ಪುತ್ರನಿದ್ದನು. ಅವನು ಧರ್ಮದ ಸೂಕ್ಷ್ಮ ತತ್ತ್ವಗಳ ಚಿಂತನದಲ್ಲಿ ಅನುರಕ್ತನಾಗಿದ್ದನು. ಆದುದರಿಂದ ಅವನಿಗೆ ಅಣುಪದ[^2]ವು ಪ್ರಾಪ್ತವಾಯಿತು.

>ಪ್ರಾದಾತ್ಕನ್ಯಾಂ ಶುಕಸ್ತಸ್ಮೈ ಕೃತ್ವೀಂ ಪೂಜಿತಲಕ್ಷಣಾಮ್ ।  
ಸತ್ಯಶೀಲಗುಣೋಪೇತಾಂ ಯೋಗಧರ್ಮರತಾಂ ಸದಾ ।।   ೧-೨೩-೬ 
> 
ಶುಕನು ಅವನಿಗೆ ಪೂಜಿತಲಕ್ಷಣಗಳಿದ್ದ ಸತ್ಯಶೀಲಗುಣೋಪೇತಳಾಗಿದ್ದ ಮತ್ತು ಸದಾ ಯೋಗಧರ್ಮನಿರತಳಾಗಿದ್ದ ತನ್ನ ಕೃತ್ವಿಯನ್ನು ನೀಡಿದನು.

>ಸಾ ಹ್ಯುದ್ದಿಷ್ಟಾ ಪುರಾ ಭೀಷ್ಮ ಪಿತೃಕನ್ಯಾ ಮನೀಷಿಣೀ ।  
ಸನತ್ಕುಮಾರೇಣ ತದಾ ಸನ್ನಿಧೌ ಮಮ ಶೋಭನಾ ।।   ೧-೨೩-೭
> 
ಭೀಷ್ಮ! ಈ ಹಿಂದೆ ಸನತ್ಕುಮಾರನು ನನಗೆ ಹೇಳಿದಂತೆ ಆ ಶೋಭನೆ ಮನೀಷಿಣಿಯು ಪಿತೃಕನ್ಯೆಯಾಗಿದ್ದಳು.

>ಸತ್ಯಧರ್ಮಭೃತಾಂ ಶ್ರೇಷ್ಠಾ ದುರ್ವಿಜ್ಞೇಯಾ ಕೃತಾತ್ಮಭಿಃ ।  
ಯೋಗಾ ಚ ಯೋಗಪತ್ನೀ ಚ ಯೋಗಮಾತಾ ತಥೈವ ಚ ।।   ೧-೨೩-೮
> 
ಸತ್ಯಧರ್ಮಭೃತರಲ್ಲಿ ಶ್ರೇಷ್ಠಳಾಗಿದ್ದ ಅವಳನ್ನು ಕೃತಾತ್ಮರೂ ತಿಳಿದುಕೊಳ್ಳಲು ಕಷ್ಟವಾಗುತ್ತಿತ್ತು. ಸ್ವಯಂ ಯೋಗಿನಿಯಾಗಿದ್ದ ಅವಳು ಯೋಗಿಯ ಪತ್ನಿಯೂ ಯೋಗಿಯ ಮಾತೆಯೂ ಆಗಿದ್ದಳು.

>ಯಥಾ ತೇ ಕತಿಥಂ ಪೂರ್ವಂ ಪಿತೃಕಲ್ಪೇಷು ವೈ ಮಯಾ ।  
ವಿಭ್ರಾಜಸ್ತ್ವಣುಹಂ ರಾಜ್ಯೇ ಸ್ಥಾಪಯಿತ್ವಾ ನರೇಶ್ವರಃ ।।   ೧-೨೩-೯  
ಆಮಂತ್ರ್ಯ ಪೌರಾನ್ಪ್ರೀತಾತ್ಮಾ ಬ್ರಾಹ್ಮಣಾನ್ಸ್ವಸ್ತಿ ವಾಚ್ಯ ಚ ।  
ಪ್ರಾಯಾತ್ಸರಸ್ತಪಶ್ಚರ್ತುಂ ಯತ್ರ ತೇ ಸಹಚಾರಿಣಃ ।।   ೧-೨೩-೧೦
> 
ಪಿತೃಕಲ್ಪದ ಸಮಯದಲ್ಲಿ ಮೊದಲೇ ನಾನು ನಿನಗೆ ಹೇಳಿದ್ದಂತೆ ನರೇಶ್ವರ ವಿಭ್ರಾಜನು ಅಣುಹನನ್ನು ರಾಜ್ಯದಲ್ಲಿ ಸ್ಥಾಪಿಸಿ, ಪೌರರಿಂದ ಅನುಮತಿಯನ್ನು ಪಡೆದು ಬ್ರಾಹ್ಮಣರಿಂದ ಸ್ವಸ್ತಿವಾಚನ ಮಾಡಿಸಿಕೊಂಡು ಪ್ರೀತಾತ್ಮನಾಗಿ ಆ ಸಹಚಾರಿ ಪಕ್ಷಿಗಳಿಂದ ಸರೋವರಕ್ಕೆ ತಪಸ್ಸನ್ನು ಮಾಡಲು ಹೋದನು.

>ಸ ವೈ ತತ್ರ ನಿರಾಹಾರೋ ವಾಯುಭಕ್ಷೋ ಮಹಾತಪಾಃ ।  
ತ್ಯಕ್ತ್ವಾ ಕಾಮಾಂಸ್ತಪಸ್ತೇಪೇ ಸರಸಸ್ತಸ್ಯ ಪಾರ್ಶ್ವತಃ ।।   ೧-೨೩-೧೧
> 
ಆ ಸರೋವರದ ತೀರದಲ್ಲಿ ಅವನು ಕಾಮಗಳನ್ನು ತ್ಯಜಿಸಿ ನಿರಾಹಾರನೂ ವಾಯುಭಕ್ಷನೂ ಆಗಿ ಮಹಾ ತಪಸ್ಸನ್ನು ತಪಿಸಿದನು.

>ತಸ್ಯ ಸಂಕಲ್ಪ ಆಸೀಚ್ಚ ತೇಷಾಮೇಕತರಸ್ಯ ವೈ ।  
ಪುತ್ರತ್ವಂ ಪ್ರಾಪ್ಯ ಯೋಗೇನ ಯುಜ್ಯೇಯಮಿತಿ ಭಾರತ ।।   ೧-೨೩-೧೨
> 
ಭಾರತ! ಆ ಪಕ್ಷಿಗಳಲ್ಲಿ ಒಂದನ್ನಾದರೂ ತನ್ನ ಪುತ್ರನನ್ನಾಗಿ ಪಡೆದು ಯೋಗಯುಕ್ತನಾಗುತ್ತೇನೆ ಎನ್ನುವುದು ಅವನ ಸಂಕಲ್ಪವಾಗಿತ್ತು.

>ಕೃತ್ವಾಭಿಸಂಧಿಂ ತಪಸಾ ಮಹತಾ ಸ ಸಮನ್ವಿತಃ ।  
ಮಹಾತಪಾಃ ಸ ವಿಭ್ರಾಜೋ ವಿರರಾಜಾಂಶುಮಾನಿವ ।।   ೧-೨೩-೧೩
> 
ಈ ಸಂಕಲ್ಪವನ್ನು ಮಾಡಿ ಮಹಾ ತಪಸ್ಸಿನಿಂದ ಸಮನ್ವಿತನಾದ ಆ ಮಹಾತಪಸ್ವೀ ವಿಭ್ರಾಜನು ಸೂರ್ಯನಂತೆ ವಿರಾಜಿಸತೊಡಗಿದನು.

>ತತೋ ವಿಭ್ರಾಜಿತಂ ತೇನ ವೈಭ್ರಾಜಂ ನಾಮ ತದ್ವನಮ್ ।  
ಸರಸ್ತಚ್ಚ ಕುರುಶ್ರೇಷ್ಠ ವೈಭ್ರಾಜಮಿತಿ ಸಂಜ್ಞಿತಮ್ ।।   ೧-೨೩-೧೪
> 
ಕುರುಶ್ರೇಷ್ಠ! ಅವನು ತನ್ನ ಕಾಂತಿಯಿಂದ ಆ ವನವನ್ನೂ ಸರೋವರವನ್ನೂ ವಿಭ್ರಾಜಗೊಳಿಸಿದನು. ಆದುದರಿಂದ ಆ ವನ ಮತ್ತು ಸರೋವರಗಳು ವೈಭ್ರಾಜವೆಂದು ಕರೆಯಲ್ಪಟ್ಟವು.

>ಯತ್ರ  ತೇ ಶಕುನಾ ರಾಜಂಶ್ಚತ್ವಾರೋ ಯೋಗಧರ್ಮಿಣಃ ।  
ಯೋಗಭ್ರಷ್ಟಾಸ್ತ್ರಯಶ್ಚೈವ ದೇಹನ್ಯಾಸಕೃತೋಽಭವನ್ ।।   ೧-೨೩-೧೫
> 
ರಾಜನ್! ಆಗ ಅಲ್ಲಿದ್ದ ಯೋಗಧರ್ಮೀ ನಾಲ್ಕು ಪಕ್ಷಿಗಳೂ ಮತ್ತು ಯೋಗಭ್ರಷ್ಟರಾದ ಮೂರು ಪಕ್ಷಿಗಳೂ ದೇಹತ್ಯಾಗಮಾಡಿದವು.

>ಕಾಂಪಿಲ್ಯೇ ನಗರೇ ತೇ ತು ಬ್ರಹ್ಮದತ್ತಪುರೋಗಮಾಃ ।  
ಜಾತಾಃ ಸಪ್ತ ಮಹಾತ್ಮಾನಃ ಸರ್ವೇ ವಿಗತಕಲ್ಮಷಾಃ ।।   ೧-೨೩-೧೬
> 
ಆ ಎಲ್ಲ ಸಪ್ತ ವಿಗತಕಲ್ಮಷ ಮಹಾತ್ಮರೂ ಕಾಂಪಿಲ್ಯ ನಗರದಲ್ಲಿ ಬ್ರಹ್ಮದತ್ತನೇ ಮೊದಲಾದವರಾಗಿ ಜನಿಸಿದರು.

>ಜ್ಞಾನಧ್ಯಾನತಪಃಪೂಜಾವೇದವೇದಾಂಗಪಾರಗಾಃ ।  
ಸ್ಮೃತಿಮಂತೋಽತ್ರ ಚತ್ವಾರಸ್ತ್ರಯಸ್ತು ಪರಿಮೋಹಿತಾಃ ।।   ೧-೨೩-೧೭
> 
ಅವರು ಜ್ಞಾನ-ಧ್ಯಾನ-ತಪಸ್ಸು-ಪೂಜಾ-ವೇದ ಮತ್ತು ವೇದಾಂಗಗಳಲ್ಲಿ ಪಾರಂಗತರಾಗಿದ್ದರು. ಅವರಲ್ಲಿ ನಾಲ್ವರಿಗೆ ಹಿಂದಿನ ಜನ್ಮಗಳ ಸ್ಮರಣೆಯಿತ್ತು. ಆದರೆ ಮೋಹಿತರಾಗಿದ್ದ ಮೂವರಿಗೆ ಪೂರ್ವಜನ್ಮದ ಸ್ಮರಣೆಯಿರಲಿಲ್ಲ.

>ಸ್ವತಂತ್ರಸ್ತ್ವಣುಹಾಜ್ಜಜ್ಞೇ ಬ್ರಹ್ಮದತ್ತೋ ಮಹಾಯಶಾಃ ।  
ಯಥಾ ಹ್ಯಾಸೀತ್ಪಕ್ಷಿಭಾವೇ ಸಂಕಲ್ಪಃ ಪೂರ್ವಚಿಂತಿತಃ ।  
ಜ್ಞಾನಧ್ಯಾನತಪಃಪೂತೋ ವೇದವೇದಾಂಗಪಾರಗಃ ।।   ೧-೨೩-೧೮
> 
ಸ್ವತಂತ್ರನು ಮೊದಲೇ ತನ್ನ ಪಕ್ಷಿಭಾವದಲ್ಲಿ ಯೋಚಿಸಿ ಸಂಕಲ್ಪಿಸಿದಂತೆ ಮಹಾಯಶಸ್ವೀ ಬ್ರಹ್ಮದತ್ತನಾಗಿ ಅಣುಹನಿಗೆ ಹುಟ್ಟಿದನು. ಅವನು ಜ್ಞಾನ-ಧ್ಯಾನ-ತಪಸ್ಸುಗಳಿಂದ ಪವಿತ್ರನಾಗಿ ವೇದವೇದಾಂಗಪಾರಂಗತನಾಗಿದ್ದನು.

>ಛಿದ್ರದರ್ಶೀ ಸುನೇತ್ರಶ್ಚ ತಥಾ ಬಾಭ್ರವ್ಯವತ್ಸಯೋಃ ।  
ಜಾತೌ ಶ್ರೋತ್ರಿಯದಾಯಾದೌ ವೇದವೇದಾಂಗಪಾರಗೌ ।।   ೧-೨೩-೧೯
> 
ಛಿದ್ರದರ್ಶೀ ಮತ್ತು ಸುನೇತ್ರರು ಶ್ರೋತ್ರಿಯರಾದ ಬಾಭ್ರವ್ಯ ಮತ್ತು ವತ್ಸ ಎಂಬ ಶ್ರೋತ್ರೀಯ ರಾಜಮಂತ್ರಿಗಳ ಮಕ್ಕಳಾಗಿ ಹುಟ್ಟಿದರು. ಅವರೂ ವೇದವೇದಾಂಗಪಾರಗರಾಗಿದ್ದರು.

>ಸಹಾಯೌ ಬ್ರಹ್ಮದತ್ತಸ್ಯ ಪೂರ್ವಜಾತಿಸಹೋಷಿತೌ ।  
ಪಾಂಚಾಲಃ ಪಾಂಚಿಕಶ್ಚೈವ ಕಂಡರೀಕಸ್ತಥಾಪರಃ ।।   ೧-೨೩-೨೦
> 
ಪೂರ್ವಜನ್ಮದಲ್ಲಿ ಅವರು ಬ್ರಹ್ಮದತ್ತನ ಸಹಾಯಕರಾಗಿದ್ದರು ಮತ್ತು ಜೊತೆಯೇ ವಾಸಿಸುತ್ತಿದ್ದರು. ಐದನೆಯವನು ಪಾಂಚಾಲನಾದನು ಮತ್ತು ಇನ್ನೊಬ್ಬನು ಕಂಡರೀಕನಾದನು.

>ಪಾಂಚಾಲೋ ಬಹ್ವೃಚಸ್ತ್ವಾಸೀದಾಚಾರ್ಯತ್ವಂ ಚಕಾರ ಹ ।  
ದ್ವಿವೇದಃ ಕಂಡರೀಕಸ್ತು ಛಂದೋಗೋಽಧ್ವರ್ಯುರೇವ ಚ ।।   ೧-೨೩-೨೧
> 
ಋಗ್ವೇದಿಯಾಗಿದ್ದ ಪಾಂಚಾಲನು ಆಚಾರ್ಯತ್ವವನ್ನು ಪಡೆದುಕೊಂಡನು. ಕಂಡರೀಕನು ಛಂದಗಳನ್ನು ಹಾಡುವ ಸಾಮವೇದೀ ಮತ್ತು ಅದ್ವರ್ಯು (ಯಜುರ್ವೇದಿ) ವಾದನು.

>ಸರ್ವಸತ್ತ್ವರುತಜ್ಞಸ್ತು ರಾಜಾಽಽಸೀದಣುಹಾತ್ಮಜಃ ।  
ಪಾಂಚಾಲಕಂಡರೀಕಾಭ್ಯಾಂ ತಸ್ಯ ಸಖ್ಯಮಭೂತ್ತದಾ ।।   ೧-೨೩-೨೨
> 
ಅಣುಹಾತ್ಮಜ ಬ್ರಹ್ಮದತ್ತನು ಸರ್ವ ಪ್ರಾಣಿಗಳ ಭಾಷೆಯನ್ನು ಅರಿತಿದ್ದನು. ಅವನಿಗೆ ಪಾಂಚಾಲ ಮತ್ತು ಕಂಡರೀಕರೊಡನೆ ಸಖ್ಯವುಂಟಾಯಿತು.

>ತೇ ಗ್ರಾಮ್ಯಧರ್ಮಾಭಿರತಾಃ ಕಾಮಸ್ಯ ವಶವರ್ತಿನಃ ।  
ಪೂರ್ವಜಾತಿಕೃತೇನಾಸಂಧರ್ಮಕಾಮಾರ್ಥಕೋವಿದಾಃ ।।   ೧-೨೩-೨೩
> 
ಅವರು ಗ್ರಾಮ್ಯಧರ್ಮದಲ್ಲಿ ನಿರತರಾಗಿದ್ದರು ಮತ್ತು ಕಾಮದ ವಶವರ್ತಿಗಳಾಗಿದ್ದರು. ಪೂರ್ವಜನ್ಮದಲ್ಲಿ ಮಾಡಿದ ಕರ್ಮಗಳಿಂದ ಧರ್ಮಕಾಮಾರ್ಥಕೋವಿದರಾಗಿದ್ದರು.

>ಅಣುಹಸ್ತು ನೃಪಶ್ರೇಷ್ಠೋ ಬ್ರಹ್ಮದತ್ತಮಕಲ್ಮಷಮ್ ।  
ರಾಜ್ಯೇಽಭಿಷಿಚ್ಯ ಯೋಗಾತ್ಮಾ ಪರಾಂ ಗತಿಮವಾಪ್ತವಾನ್ ।।   ೧-೨೩-೨೪
> 
ನೃಪಶ್ರೇಶ್ಠ ಅಣುಹನಾದರೋ ಅಕಲ್ಮಷ ಬ್ರಹ್ಮದತ್ತನನ್ನು ರಾಜ್ಯದಲ್ಲಿ ಅಭಿಷೇಕಿಸಿ ಯೋಗಾತ್ಮನಾಗಿ ಪರಮ ಗತಿಯನ್ನು ಪಡೆದುಕೊಂಡನು.

>ಬ್ರಹ್ಮದತ್ತಸ್ಯ ಭಾರ್ಯಾ ತು ದೇವಲಸ್ಯಾತ್ಮಜಾಭವತ್ ।  
ಅಸಿತಸ್ಯ ಹಿ ದುರ್ಧರ್ಷಾ ಸನ್ನತಿರ್ನಾಮ ನಾಮತಃ ।।   ೧-೨೩-೨೫
> 
ಅಸಿತ ದೇವಲನ ಪುತ್ರಿ ಸನ್ನತಿ ಎಂಬ ಹೆಸರಿನ ದುರ್ಧರ್ಷೆಯು ಬ್ರಹ್ಮದತ್ತನ ಭಾರ್ಯೆಯಾದಳು.

>ತಾಮೇಕಭಾವಸಂಪನ್ನಾಂ ಲೇಭೇ ಕನ್ಯಾಮನುತ್ತಮಾಮ್ ।  
ಸನ್ನತಿಂ ಸನ್ನತಿಮತೀಂ ದೇವಲಾದ್ಯೋಗಧರ್ಮಿಣೀಮ್ ।।   ೧-೨೩-೨೬
> 
ಆ ಏಕಭಾವಸಂಪನ್ನೆ, ಅನುತ್ತಮ ಕನ್ಯೆ ಸನ್ನತಿಮತಿ ಯೋಗಧರ್ಮಿಣೀ ಸನ್ನತಿಯನ್ನು ಬ್ರಹ್ಮದತ್ತನು ದೇವಲನಿಂದ ಪತ್ನಿಯನ್ನಾಗಿ ಪಡೆದುಕೊಂಡಿದ್ದನು.

>ಪಂಚಮಃ ಪಾಂಚಿಕಸ್ತತ್ರ ಸಪ್ತಜಾತಿಷು ಭಾರತ ।  
ಷಷ್ಠಸ್ತು ಕಂಡರೀಕೋಽಭೂದ್ಬ್ರಹ್ಮದತ್ತಸ್ತು ಸಪ್ತಮಃ ।।   ೧-೨೩-೨೭
> 
ಭಾರತ! ಆ ಏಳನೆಯ ಜನ್ಮದಲ್ಲಿ ಐದನೆಯವನು ಪಂಚಾಲನಾದನು. ಆರನೆಯವನು ಕಂಡರೀಕನಾದನು ಮತ್ತು ಏಳನೆಯವನು ಬ್ರಹ್ಮದತ್ತನಾದನು.

>ಶೇಷಾ ವಿಹಂಗಮಾ ಯೇ ವೈ ಕಾಂಪಿಲ್ಯೇ ಸಹಚಾರಿಣಃ ।  
ತೇ ಜಾತಾಃ ಶ್ರೋತ್ರಿಯಕುಲೇ ಸುದರಿದ್ರೇ ಸಹೋದರಾಃ ।।   ೧-೨೩-೨೮
> 
ಉಳಿದ ಸಹಚಾರೀ ಪಕ್ಷಿಗಳು ಕಾಂಪಿಲ್ಯನಗರದಲ್ಲಿಯೇ ಅತ್ಯಂತ ದರಿತ್ರ ಶ್ರೋತ್ರಿಯಕುಲದಲ್ಲಿ ಸಹೋದರರಾಗಿ ಹುಟ್ಟಿದರು.

>ಧೃತಿಮಾನ್ಸುಮನಾ ವಿದ್ವಾಂಸ್ತತ್ತ್ವದರ್ಶೀ ಚ ನಾಮತಃ ।  
ವೇದಾಧ್ಯಯನಸಂಪನ್ನಾಶ್ಚತ್ವಾರಶ್ಛಿದ್ರದರ್ಶಿನಃ ।।   ೧-೨೩-೨೯
> 
ಆ ನಾಲ್ವರೂ ಧೃತಿಮಾನ್, ಸುಮನಾ, ವಿದ್ವಾನ್ ಮತ್ತು ತತ್ತ್ವದರ್ಶೀ ಎಂಬ ಹೆಸರಿನಿಂದ ಪ್ರಸಿದ್ಧರಾಗಿದ್ದರು. ವೇದಾಧ್ಯಯನ ಸಂಪನ್ನರಾಗಿದ್ದರು. ಅವರು ಯೋಗಸಾಧನಕ್ಕಾಗಿ ಗೃಹತ್ಯಾಗಮಾಡುವ ಅವಕಾಶವನ್ನು ಹುಡುಕುತ್ತಿದ್ದರು.

>ತೇಷಾಂ ಸಂವಿತ್ತಥೋತ್ಪನ್ನಾ ಪೂರ್ವಜಾತಿಕೃತಾ ತದಾ ।  
ಯೇ ಯೋಗನಿರತಾಃ ಸಿದ್ಧಾಃ ಪ್ರಸ್ಥಿತಾಃ ಸರ್ವ ಏವ ಹಿ ।।   ೧-೨೩-೩೦
> 
ಅವರ ಹಿಂದಿನ ಜನ್ಮದಲ್ಲಿದ್ದ ವೈರಾಗ್ಯ ಬುದ್ಧಿಯು ಈ ಜನ್ಮದಲ್ಲಿಯೇ ಇದ್ದಿತ್ತು. ಅದರಿಂದ ಅವರೆಲ್ಲ ಸಿದ್ಧಪುರುಷರೂ ಯೋಗಪರಾಯಣರಾಗಿ ಮನೆಯಿಂದ ಹೊರಟರು.

>ಆಮಂತ್ರ್ಯ ಪಿತರಂ ತಾತ ಪಿತಾ ತಾನಬ್ರವೀತ್ತದಾ ।  
ಅಧರ್ಮ ಏಷ ಯುಷ್ಮಾಕಂ ಯನ್ಮಾಂ ತ್ಯಕ್ತ್ವಾ ಗಮಿಷ್ಯಥ ।।   ೧-೨೩-೩೧
> 
ಅಯ್ಯಾ! ತಂದೆಯ ಆಜ್ಞೆಯನ್ನು ಕೇಳಲು ತಂದೆಯು ಅವರಿಗೆ ಹೇಳಿದನು: “ನನ್ನನ್ನು ಬಿಟ್ಟು ನೀವು ಹೋದರೆ ಅದು ನಿಮ್ಮ ಪಾಲಿಗೆ ಅಧರ್ಮವೇ ಆಗುತ್ತದೆ.

>ದಾರಿದ್ರ್ಯಮನಪಾಕೃತ್ಯ ಪುತ್ರಾರ್ಥಾಂಶ್ಚೈವ ಪುಷ್ಕಲಾನ್ ।  
ಶುಶ್ರೂಷಾಮಪ್ರಯುಜ್ಯೈವ ಕಥಂ ವೈ ಗಂತುಮರ್ಹಥ ।।   ೧-೨೩-೩೨
> 
ನನ್ನ ದಾರಿದ್ರ್ಯವನ್ನು ಹೋಗಲಾಡಿಸದೇ ಪುಷ್ಕಲ ಪುತ್ರರ ಫಲವಾದ ಶುಶ್ರೂಷೆಯನ್ನೂ ಮಾಡದೇ ನೀವು ಹೇಗೆ ಹೊರಟುಹೋಗುವಿರಿ?”

>ತೇ ತಮೂಚುರ್ದ್ವಿಜಾಃ ಸರ್ವೇ ಪಿತರಂ ಪುನರೇವ ಚ ।  
ಕರಿಷ್ಯಾಮೋ ವಿಧಾನಂ ತೇ ಯೇನ ತ್ವಂ ವರ್ತಯಿಷ್ಯಸಿ ।।   ೧-೨೩-೩೩
> 
ಆಗ ಆ ಎಲ್ಲ ದ್ವಿಜರೂ ತಂದೆಗೆ ಪುನಃ ಹೇಳಿದರು: “ನಾನು ನಿನ್ನ ಜೀವನಿರ್ವಹಣೆಗೆ ವ್ಯವಸ್ಥೆಯನ್ನು ಮಾಡುತ್ತೇವೆ.

>ಇಮಂ ಶ್ಲೋಕಂ ಮಹಾರ್ಥಂ ತ್ವಂ ರಾಜಾನಂ ಸಹಮಂತ್ರಿಣಮ್ ।  
ಶ್ರಾವಯೇಥಾಃ ಸಮಾಗಮ್ಯ ಬ್ರಹ್ಮದತ್ತಮಕಲ್ಮಷಮ್ ।।   ೧-೨೩-೩೪
> 
ನೀನು ಅಕಲ್ಮಷ ರಾಜಾ ಬ್ರಹ್ಮದತ್ತನನ್ನು ಅವನ ಮಂತ್ರಿಗಳೊಂದಿಗೆ ಸಂದರ್ಶಿಸಿ ಮಹಾ ಅರ್ಥವುಳ್ಳ ಈ ಶ್ಲೋಕವನ್ನು ಅವನಿಗೆ ಕೇಳಿಸಬೇಕು.

>ಪ್ರೀತಾತ್ಮಾ ದಾಸ್ಯತಿ ಸ ತೇ ಗ್ರಾಮಾನ್ಭೋಗಾಂಶ್ಚ ಪುಷ್ಕಲಾನ್ ।  
ಯಥೇಪ್ಸಿತಾಂಶ್ಚ ಸರ್ವಾರ್ಥಾನ್ಗಚ್ಛ ತಾತ ಯಥೇಪ್ಸಿತಮ್ ।।   ೧-೨೩-೩೫
> 
ಪ್ರೀತಾತ್ಮನಾದ ಅವನು ನಿನಗೆ ಪುಷ್ಕಲ ಗ್ರಾಮಗಳನ್ನೂ ಭೋಗಗಳನ್ನೂ ನೀನು ಬಯಸಿದ ಎಲ್ಲವನ್ನೂ ನೀಡುತ್ತಾನೆ. ತಂದೇ! ನೀನು ಬಯಸಿದಾಗ ಅವನ ಬಳಿ ಹೋಗು.”

>ಏತಾವದುಕ್ತ್ವಾ ತೇ ಸರ್ವೇ ಪೂಜಯಿತ್ವಾ ಚ ತಂ ಗುರುಮ್ ।  
ಯೋಗಧರ್ಮಮನುಪ್ರಾಪ್ಯ ಪರಾಂ ನಿರ್ವೃತಿಮಾಯಯುಃ ।।   ೧-೨೩-೩೬
> 
ಹೀಗೆ ಹೇಳಿ ಅವರೆಲ್ಲರೂ ಆ ಗುರುವನ್ನು ಪೂಜಿಸಿ ಯೋಗಧರ್ಮವನ್ನು ಹೊಂದಿ ಪರಮ ನಿವೃತ್ತಿಯನ್ನು ಪಡೆದರು.”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಖಿಲೇಷು ಹರಿವಂಶೇ ಹರಿವಂಶಪರ್ವಣಿ ಪಿತೃಕಲ್ಪೇ ತ್ರಯೋವಿಂಶೋಽಧ್ಯಾಯಃ

</details>

[^1]: ಸೂಕ್ಷ್ಮ ತತ್ತ್ವಗಳನ್ನು ತಿಳಿದುಕೊಳ್ಳಲು ಸಮರ್ಥನಾದವನು.

[^2]: ಬ್ರಹ್ಮನ ಸೂಕ್ಷ್ಮ ಸ್ವರೂಪದ ಜ್ಞಾನ (ಗೀತಾ ಪ್ರೆಸ್).
