+++
title = "005: ಪೃಥೂಪಾಖ್ಯಾನಮ್"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಖಿಲಭಾಗೇ ಹರಿವಂಶಃ**

**ಹರಿವಂಶ ಪರ್ವ**

**ಅಧ್ಯಾಯ 1**


</details>

<details><summary>ಸಾರ</summary>



</details>


>ವೈಶಂಪಾಯನ ಉವಾಚ
ಆಸೀದ್ಧರ್ಮಸ್ಯ ಗೋಪ್ತಾ ವೈ ಪೂರ್ವಮತ್ರಿಸಮಃ ಪ್ರಭುಃ ।  
ಅತ್ರಿವಂಶಸಮುತ್ಪನ್ನಸ್ತ್ವಂಗೋ ನಾಮ ಪ್ರಜಾಪತಿಃ ।।  ೧-೫-೧

ವೈಶಂಪಾಯನನು ಹೇಳಿದನು: “ಹಿಂದೆ ಅತ್ರಿವಂಶದಲ್ಲಿ ಹುಟ್ಟಿದ ಅತ್ರಿಯ ಸಮನಾದ ಧರ್ಮರಕ್ಷಕ ಅಂಗ ಎಂಬ ಹೆಸರಿನ ಪ್ರಭು ಪ್ರಜಾಪತಿಯಿದ್ದನು.

>ತಸ್ಯ ಪುತ್ರೋಽಭವದ್ವೇನೋ ನಾತ್ಯರ್ಥಂ ಧರ್ಮಕೋವಿದಃ  ।  
ಜಾತೋ ಮೃತ್ಯುಸುತಾಯಾಂ ವೈ ಸುನೀಥಾಯಾಂ ಪ್ರಜಾಪತಿಃ ।।  ೧-೫-೨
> 
ಅವನ ಪುತ್ರನು ವೇನನಾದನು. ಆದರೆ ಅವನು ಧರ್ಮಾರ್ಥಕೋವಿದನಾಗಿರಲಿಲ್ಲ. ಆ ಪ್ರಜಾಪತಿಯು ಮೃತ್ಯುವಿನ ಮಗಳು ಸುನಥೆಯಲ್ಲಿ ಹುಟ್ಟಿದ್ದನು.

>ಸ ಮಾತಾಮಹದೋಷೇಣ ವೇನಃ ಕಾಲಾತ್ಮಜಾತ್ಮಜಃ ।  
ಸ್ವಧರ್ಮಂ ಪೃಷ್ಠತಃ ಕೃತ್ವಾ ಕಾಮಾಲ್ಲೋಭೇಷ್ವವರ್ತತ ।।  ೧-೫-೩
> 
ಕಾಲನ ಮಗಳಲ್ಲಿ ಹುಟ್ಟಿದ ವೇನನು ತನ್ನ ಮಾತಾಮಹನ ದೋಷದಿಂದ ಸ್ವಧರ್ಮವನ್ನು ಹಿಂದೆಹಾಕಿ ಕಾಮ-ಲೋಭಗಳಿಂದ ವರ್ತಿಸುತ್ತಿದ್ದನು.

>ಮರ್ಯಾದಾಂ ಸ್ಥಾಪಯಾಮಾಸ ಧರ್ಮೋಪೇತಾಂ ಸ ಪಾರ್ಥಿವಃ ।  
ವೇದಧರ್ಮಾನತಿಕ್ರಮ್ಯ ಸೋಽಧರ್ಮನಿರತೋಽಭವತ್ ।।  ೧-೫-೪
> 
ಆ ರಾಜನು ಧರ್ಮವಿಹೀನ ಮರ್ಯಾದೆಗಳನ್ನು ಸ್ಥಾಪಿಸತೊಡಗಿದನು. ವೇದಧರ್ಮಗಳನ್ನು ಅತಿಕ್ರಮಿಸಿ ಅವನು ಅಧರ್ಮದಲ್ಲಿ ನಿರತನಾದನು.

>ನಿಃಸ್ವಾಧ್ಯಾಯವಷಟ್ಕಾರಾಸ್ತಸ್ಮಿನ್ರಾಜನಿ ಶಾಸತಿ ।  
ಪ್ರವೃತ್ತಂ ನ ಪಪುಃ ಸೋಮಂ ಹುತಂ ಯಜ್ಞೇಷು ದೇವತಾಃ ।।  ೧-೫-೫

ಆ ರಾಜನ ಶಾಸನಕಾಲದಲ್ಲಿ ಸ್ವಾಧ್ಯಾಯ-ವಷಟ್ಕಾರಗಳೇ ಇರಲಿಲ್ಲ. ಯಜ್ಞಗಳಲ್ಲಿ ಆಹುತಿಯನ್ನಾಗಿತ್ತ ಸೋಮವನ್ನು ಕುಡಿಯಲು ದೇವತೆಗಳಿಗೆ ಆಗುತ್ತಿರಲಿಲ್ಲ.

>ನ ಯಷ್ಟವ್ಯಂ ನ ಹೋತವ್ಯಮಿತಿ ತಸ್ಯ ಪ್ರಜಾಪತೇಃ ।  
ಆಸೀತ್ಪ್ರತಿಜ್ಞಾ ಕ್ರೂರೇಯಂ ವಿನಾಶೇ ಪ್ರತ್ಯುಪಸ್ಥಿತೇ ।।  ೧-೫-೬

“ಯಜ್ಞಗಳನ್ನು ಮಾಡಬಾರದು! ಹೋಮಗಳನ್ನು ಮಾಡಬಾರದು!” ಎಂದು ಆ ಕ್ರೂರ ಪ್ರಜಾಪತಿಯ ಪ್ರತಿಜ್ಞೆಯಾಗಿತ್ತು. ಅವನ ವಿನಾಶವು ಬಹುಬೇಗ ಬಂದೊದಗಿತು.

>ಅಹಮಿಜ್ಯಶ್ಚ ಯಷ್ಟಾ ಚ ಯಜ್ಞಶ್ಚೇತಿ ಕುರೂದ್ವಹ ।  
ಮಯಿ ಯಜ್ಞೋ ವಿಧಾತವ್ಯೋ ಮಯಿ ಹೋತವ್ಯಮಿತ್ಯಪಿ ।।  ೧-೫-೭

ಕುರೂದ್ವಹ! “ನಾನೇ ಯಜ್ಞಗಳ ಆರಾಧ್ಯ. ನಾನೇ ಯಜ್ಞ. ನನಗಾಗಿಯೇ ಯಜ್ಞಗಳನ್ನು ಮಾಡಬೇಕು. ನನಗಾಗಿಯೇ ಹವಿಸ್ಸನ್ನು ನೀಡಬೇಕು.” ಎಂದು ಅವನು ಹೇಳುತ್ತಿದ್ದನು.

>ತಮತಿಕ್ರಾಂತಮರ್ಯಾದಮಾದದಾನಮಸಾಂಪ್ರತಮ್ ।  
ಊಚುರ್ಮಹರ್ಷಯಃ ಸರ್ವೇ ಮರೀಚಿಪ್ರಮುಖಾಸ್ತದಾ ।।  ೧-೫-೮

ಹೀಗೆ ಅವನು ಮರ್ಯಾದೆಗಳನ್ನು ಮುರಿದು ಅನುಚಿತ ಮಾರ್ಗಗಳಿಂದ ಎಲ್ಲವನ್ನೂ ತನ್ನದಾಗಿಸಿಕೊಳ್ಳಲು ತೊಡಗಿದಾಗ ಮರೀಚಿಯೇ ಮೊದಲಾದ ಮಹರ್ಷಿಗಳೆಲ್ಲರೂ ಅವನಿಗೆ ಹೇಳಿದರು:

>ವಯಂ ದೀಕ್ಷಾಂ ಪ್ರವೇಕ್ಷ್ಯಾಮಃ ಸಂವತ್ಸರಗಣಾನ್ಬಹೂನ್ ।  
ಅಧರ್ಮಂ ಕುರು ಮಾ ವೇನ ನೈಷ ಧರ್ಮಃ ಸನಾತನಃ ।।  ೧-೫-೯
> 
“ನಾವು ಅನೇಕ ವರ್ಷಗಳ ದೀಕ್ಷೆಯನ್ನು ಪ್ರವೇಶಿಸುತ್ತಿದ್ದೇವೆ. ವೇನ! ಈಗ ನೀನು ಅಧರ್ಮವನ್ನು ಮಾಡಬೇಡ. ನಿನ್ನದು ಸನಾತನ ಧರ್ಮವಲ್ಲ!

>ನಿಧನೇಽತ್ರ ಪ್ರಸೂತಸ್ತ್ವಂ ಪ್ರಜಾಪತಿರಸಂಶಯಮ್ ।  
ಪ್ರಜಾಶ್ಚ ಪಾಲಯಿಷ್ಯೇಽಹಮಿತಿ ತೇ ಸಮಯಃ ಕೃತಃ ।।  ೧-೫-೧೦
> 
ನೀನು ಪ್ರಜಾಪತಿಯ ಸಂಕುಲದಲ್ಲಿ ಹುಟ್ಟಿರುವೆ ಮತ್ತು “ಪ್ರಜೆಗಳನ್ನು ಪಾಲಿಸುತ್ತೇನೆ!” ಎಂಬ ಪ್ರತಿಜ್ಞೆಯನ್ನೂ ಮಾಡಿರುವೆ!”

>ತಾಂಸ್ತದಾ ಬ್ರುವತಃ ಸರ್ವಾನ್ಮಹರ್ಷೀನಬ್ರವೀತ್ತದಾ ।  
ವೇನಃ ಪ್ರಹಸ್ಯ ದುರ್ಬುದ್ಧಿರಿಮಮರ್ಥಮನರ್ಥವಿತ್ ।।  ೧-೫-೧೧
> 
ಹೀಗೆ ಹೇಳುತ್ತಿದ್ದ ಆ ಋಷಿಗಳೆಲ್ಲರಿಗೂ, ತಾನು ಅನರ್ಥವನ್ನು ಮಾಡಿಕೊಳ್ಳುತ್ತಿದ್ದೇನೆ ಎಂಬ ಅರಿವಿಲ್ಲದ ದುರ್ಬುದ್ಧಿ ವೇನನು ಜೋರಾಗಿ ನಕ್ಕು ಹೇಳಿದನು:

>ವೇನ ಉವಾಚ  
ಸ್ರಷ್ಟಾ ಧರ್ಮಸ್ಯ ಕಶ್ಚಾನ್ಯಃ ಶ್ರೋತವ್ಯಂ ಕಸ್ಯ ವೈ ಮಯಾ ।  
ಶ್ರುತವೀರ್ಯತಪಃಸತ್ಯೈರ್ಮಯಾ ವಾ ಕಃ ಸಮೋ ಭುವಿ ।।  ೧-೫-೧೨
> 
ವೇನನು ಹೇಳಿದನು: “ಧರ್ಮವನ್ನು ಸೃಷ್ಟಿಸುವವನು ನಾನಲ್ಲದೇ ಬೇರೆ ಯಾರಿದ್ದಾರೆ? ನಾನು ಯಾರ ಮಾತನ್ನು ಕೇಳಬೇಕು? ವೇದ, ವೀರ್ಯ, ತಪಸ್ಸು ಮತ್ತು ಸತ್ಯಗಳಲ್ಲಿ ನನಗೆ ಸಮನಾಗಿರುವವರು ಈ ಭೂಮಿಯಲ್ಲಿ ಯಾರಿದ್ದಾರೆ?

>ಪ್ರಭವಂ ಸರ್ವಭೂತಾನಾಂ ಧರ್ಮಾಣಾಂ ಚ ವಿಶೇಷತಃ ।  
ಸಂಮೂಢಾ ನ ವಿದುರ್ನೂನಂ ಭವಂತೋ ಮಾಮಚೇತಸಃ ।।  ೧-೫-೧೩
> 
ಸರ್ವಭೂತಗಳ, ಅದರಲ್ಲೂ ವಿಶೇಷವಾಗಿ ಧರ್ಮಗಳ, ಉತ್ಪತ್ತಿಸ್ಥಾನನಾದ ನನ್ನನ್ನು ಚೆನ್ನಾಗಿ ತಿಳಿದುಕೊಳ್ಳದ ನೀವು ಅಚೇತಸರೂ ಸಮ್ಮೂಢರೂ ಆಗಿದ್ದೀರಿ.

>ಇಚ್ಛಂದಹೇಯಂ ಪೃಥಿವೀಂ ಪ್ಲಾವಯೇಯಂ ತಥಾ ಜಲೈಃ ।  
ಖಂ ಭುವಂ ಚೈವ ರುಂಧೇಯಂ ನಾತ್ರ ಕಾರ್ಯಾ ವಿಚಾರಣಾ ।।  ೧-೫-೧೪
> 
ನಾನು ಇಚ್ಛಿಸಿದರೆ ಈ ಪೃಥ್ವಿಯನ್ನು ಸುಡಬಲ್ಲೆ ಅಥವಾ ನೀರಿನಲ್ಲಿ ಮುಳಿಗಿಸಬಲ್ಲೆ! ಅಥವಾ ಈ ಆಕಾಶ-ಭೂಮಿಗಳೆರಡನ್ನೂ ಅಪ್ಪಳಿಸಬಲ್ಲೆ! ಈ ವಿಷಯದಲ್ಲಿ ವಿಚಾರಮಾಡಬೇಕಾದ್ದುದು ಏನೂ ಇಲ್ಲ.”

>ಯದಾ ನ ಶಕ್ಯತೇ ಮೋಹಾದವಲೇಪಾಚ್ಚ ಪಾರ್ಥಿವಃ ।  
ಅನುನೇತುಂ ತದಾ ವೇನಸ್ತತಃ ಕ್ರುದ್ಧಾ ಮಹರ್ಷಯಃ ।।  ೧-೫-೧೫
> 
ಮೋಹ-ದರ್ಪಗಳಿಂದ ಮೋಹಿತನಾಗಿದ್ದ ಪಾರ್ಥಿವ ವೇನನನ್ನು ಧರ್ಮಮಾರ್ಗಕ್ಕೆ ಕರೆತರಲು ಹೀಗೆ ಅಶಕ್ಯರಾದ ಮಹರ್ಷಿಗಳು ಕ್ರುದ್ಧರಾದರು.

>ನಿಗೃಹ್ಯ ತಂ ಮಹಾತ್ಮಾನೋ ವಿಸ್ಫುರಂತಂ ಮಹಾಬಲಮ್ ।  
ತತೋಽಸ್ಯ ಸವ್ಯಮೂರುಂ ತೇ ಮಮಂಥುರ್ಜಾತಮನ್ಯವಃ ।।  ೧-೫-೧೬
> 
ಹೀಗೆ ಬಡಬಡಿಸುತ್ತಿದ್ದ ಆ ಮಹಾಬಲನನ್ನು ಸಿಟ್ಟಿಗೆದ್ದ ಆ ಮಹಾತ್ಮ ಋಷಿಗಳು ಹಿಡಿದೆಳೆದು ಅವನ ಎಡ ತೊಡೆಯನ್ನು ಮಥಿಸಿದರು.

>ತಸ್ಮಿಂಸ್ತು ಮಥ್ಯಮಾನೇ ವೈ ರಾಜ್ಞ ಊರೌ ಪ್ರ್ಜಜ್ಞಿವಾನ್ ।  
ಹ್ರಸ್ವೋಽತಿಮಾತ್ರಃ ಪುರುಷಃ ಕೃಷ್ಣಶ್ಚಾತಿಬಭೂವ ಹ ।।  ೧-೫-೧೭
> 
ಮಥಿಸಲ್ಪಡುತ್ತಿದ್ದ ರಾಜನ ತೊಡೆಯಿಂದ ಗಿಡ್ಡನೂ, ಸಣ್ಣವನೂ ಮತ್ತು ಅತಿ ಕಪ್ಪಾಗಿರುವವನೂ ಆದ ಪುರುಷನೋರ್ವನು ಜನಿಸಿದನು.

>ಸ ಭೀತಃ ಪ್ರಾಂಜಲಿರ್ಭೂತ್ವಾ ಸ್ಥಿತವಾಂಜನಮೇಜಯ ।  
ತಮತ್ರಿರ್ವಿಹ್ವಲಂ ದೃಷ್ಟ್ವಾ ನಿಷೀದೇತ್ಯಬ್ರವೀತ್ತದಾ ।।  ೧-೫-೧೮
> 
ಜನಮೇಜಯ! ಭೀತನಾದ ಅವನು ಅಂಜಲೀ ಬದ್ಧನಾಗಿ ನಿಂತಿದ್ದನು. ಅತಿ ವಿಹ್ವಲನಾಗಿದ್ದ ಅವನನ್ನು ನೋಡಿ ಮಹರ್ಷಿಗಳು “ನಿಷೀದ!” ಅರ್ಥಾತ್ “ಕುಳಿತುಕೋ!” ಎಂದು ಹೇಳಿದರು.

>ನಿಷಾದವಂಶಕರ್ತಾಸೌ ಬಭೂವ ವದತಾಂ ವರ ।  
ಧೀವರಾನಸೃಜಚ್ಚಾಥ ವೇನಕಲ್ಮಷಸಂಭವಾನ್ ।।  ೧-೫-೧೯
> 
ಮಾತನಾಡುವವರಲ್ಲಿ ಶ್ರೇಷ್ಠ! ಅವನು ನಿಷಾದ ವಂಶದ ಕರ್ತಾರನಾದನು ಮತ್ತು ಧೀವರರಿಗೆ ಜನ್ಮವಿತ್ತನು ಅವರೆಲ್ಲರೂ ವೇನನ ಪಾಪದಿಂದ ಹುಟ್ಟಿದವರಾಗಿದ್ದರು.

>ಯೇ ಚಾನ್ಯೇ ವಿಂಧ್ಯನಿಲಯಾಸ್ತುಷಾರಾಸ್ತುಂಬರಾಸ್ತಥಾ ।  
ಅಧರ್ಮರುಚಯೋ ಯೇ ಚ ವಿದ್ಧಿ ತಾನ್ವೇನಸಂಭವಾನ್ ।।  ೧-೫-೨೦
> 
ವಿಂಧ್ಯಾಚಲದಲ್ಲಿ ವಾಸಿಸುವ ಮತ್ತು ಅಧರ್ಮದಲ್ಲಿ ರುಚಿಯನ್ನಿಟ್ಟುಕೊಂಡಿರುವ ಇನ್ನೂ ಇತರರು – ತುಷಾರರು ಮತ್ತು  ತುಂಬುರರು – ವೇನನಿಂದ ಹುಟ್ಟಿದವರೆಂದು ತಿಳಿದುಕೋ.

>ತತಃ ಪುನರ್ಮಹಾತ್ಮಾನಃ ಪಾಣಿಂ ವೇನಸ್ಯ ದಕ್ಷಿಣಮ್ ।  
ಅರಣೀಮಿವ ಸಂರಬ್ಧಾ ಮಮಂಥುಸ್ತೇ ಮಹರ್ಷಯಃ  ।।  ೧-೫-೨೧
> 
ಅನಂತರ ಕುಪಿತರಾದ ಆ ಮಹಾತ್ಮ ಮಹರ್ಷಿಗಳು ಪುನಃ ವೇನನ ಎಡಗೈಯನ್ನು ಅರಣಿಯಂತೆ ಮಥಿಸಿದರು.

>ಪೃಥುಸ್ತಸ್ಮಾತ್ಸಮುತ್ತಸ್ಥೌ ಕರಾಜ್ಜ್ವಲನಸಂನಿಭಃ ।  
ದೀಪ್ಯಮಾನಃ ಸ್ವವಪುಷಾ ಸಾಕ್ಷಾದಗ್ನಿರಿವ ಜ್ವಲನ್ ।।  ೧-೫-೨೨
> 
ಆ ಕೈಯಿಂದ ಅಗ್ನಿಯಂತೆ ಪ್ರಕಾಶಿಸುತ್ತಿದ್ದ ಪೃಥುವು ಉದ್ಭವಿಸಿದನು. ಅವನು ತನ್ನ ಶರೀರದ ಕಾಂತಿಯಲ್ಲಿ ಪ್ರಜ್ವಲಿಸುತ್ತಿದ್ದ ಅಗ್ನಿಯಂತೆಯೇ ಬೆಳಗುತ್ತಿದ್ದನು.

>ಸ ಧನ್ವೀ ಕವಚೀ ಜಾತಃ ಪೃಥುರೇವ ಮಹಾಯಶಾಃ ।  
ಆದ್ಯಮಾಜಗವಂ ನಾಮ ಧನುರ್ಗೃಹ್ಯ ಮಹಾರವಮ್ ।  
ಶರಾಂಶ್ಚ ದಿವ್ಯಾನ್ರಕ್ಷಾರ್ಥಂ ಕವಚಂ ಚ ಮಹಾಪ್ರಭಮ್ ।।  ೧-೫-೨೩
> 
ಮಹಾಯಶಸ್ವೀ ಪೃಥುವು ಹುಟ್ಟುವಾಗಲೇ ಧನುಸ್ಸು-ಕವಚಗಳನ್ನು ಧರಿಸಿದ್ದನು. ರಕ್ಷಣೆಗಾಗಿ ಅವನು ಮಹಾಠೇಂಕಾರವುಳ್ಳ ಆಜಗವ ಎಂಬ ಪುರಾತನ ಧನುಸ್ಸನ್ನೂ, ದಿವ್ಯ ಶರಗಳನ್ನೂ ಮತ್ತು ಮಹಾಪ್ರಭೆಯಿದ್ದ ಕವಚವನ್ನೂ ಧರಿಸಿದ್ದನು.

>ತಸ್ಮಿಂಜಾತೇಽಥ ಭೂತಾನಿ ಸಂಪ್ರಹೃಷ್ಟಾನಿ ಸರ್ವಶಃ ।  
ಸಮಾಪೇತುರ್ಮಹಾರಾಜ ವೇನಶ್ಚ ತ್ರಿದಿವಂ ಗತಃ ।।  ೧-೫-೨೪
> 
ಮಹಾರಾಜ! ಅವನು ಹುಟ್ಟುತ್ತಲೇ ಎಲ್ಲ ಕಡೆಗಳಿಂದ ಸಂಪ್ರಹೃಷ್ಟ ಭೂತಗಳು ಅವನ ಬಳಿಸಾರಿದವು. ವೇನನು ತ್ರಿದಿವಕ್ಕೆ ತೆರಳಿದನು.

>ಸಮುತ್ಪನ್ನೇನ ಕೌರವ್ಯ ಸತ್ಪುತ್ರೇಣ ಮಹಾತ್ಮನಾ ।  
ತ್ರಾತಃ ಸ ಪುರುಷವ್ಯಾಘ್ರ ಪುನ್ನಾಮ್ನೋ ನರಕಾತ್ತದಾ ।।  ೧-೫-೨೫
> 
ಕೌರವ್ಯ! ಪುರುಷವ್ಯಾಘ್ರ! ಆ ಮಹಾತ್ಮ ಸತ್ಪುತ್ರನು ಹುಟ್ಟಿದುದರಿಂದ ವೇನನಿಗೆ “ಪು” ಎಂಬ ಹೆಸರಿನ ನರಕದಿಂದ ಬಿಡುಗಡೆಯಾಯಿತು.

>ತಂ ಸಮುದ್ರಾಶ್ಚ ನದ್ಯಶ್ಚ ರತ್ನಾನ್ಯಾದಾಯ ಸರ್ವಶಃ ।  
ತೋಯಾನಿ ಚಾಭಿಷೇಕಾರ್ಥಂ ಸರ್ವ ಏವೋಪತಸ್ಥಿರೇ ।।  ೧-೫-೨೬
> 
ಪೃಥುವಿನ ಅಭಿಷೇಕಕ್ಕಾಗಿ ಎಲ್ಲಕಡೆಗಳಿಂದ ಸಮುದ್ರಗಳು ಮತ್ತು ನದಿಗಳು ಜಲ-ರತ್ನಗಳನ್ನು ತೆಗೆದುಕೊಂಡು ಅಲ್ಲಿ ಉಪಸ್ಥಿತರಾದವು.

>ಪಿತಾಮಹಶ್ಚ ಭಗವಾಂದೇವೈರಾಂಗಿರಸೈಃ ಸಹ ।  
ಸ್ಥಾವರಾಣಿ ಚ ಭೂತಾನಿ ಜಂಗಮಾನಿ ತಥೈವ ಚ ।।  ೧-೫-೨೭
ಸಮಾಗಮ್ಯ ತದಾ ವೈನ್ಯಮಭ್ಯಷಿಂಚನ್ನರಾಧಿಪಮ್ ।  
ಮಹತಾ ರಾಜರಾಜ್ಯೇನ ಪ್ರಜಾಪಾಲಂ ಮಹಾದ್ಯುತಿಮ್ ।।  ೧-೫-೨೮
> 
ಅಂಗಿರಸನ ಪುತ್ರ-ಪೌತ್ರರೊಂದಿಗೆ ಭಗವಾನ್ ಪಿತಾಮಹ ಮತ್ತು ಎಲ್ಲ ಸ್ಥಾವರ-ಜಂಗಮ ಭೂತಗಳೂ ಅಲ್ಲಿಗೆ ಬಂದು ಮಹಾದ್ಯುತಿ ಪ್ರಜಾಪಾಲಕ ಮಹಾತ್ಮ ವೈನ್ಯನನ್ನು ರಾಜರಾಜ ನರಾಧಿಪನನ್ನಾಗಿ ಅಭಿಷೇಕಿಸಿದರು.

>ಸೋಽಭಿಷಿಕ್ತೋ ಮಹಾತೇಜಾ ವಿಧಿವದ್ಧರ್ಮಕೋವಿದೈಃ ।  
ಆದಿರಾಜ್ಯೇ ತದಾ ರಾಜ್ಞಾಂ ಪೃಥುರ್ವೈನ್ಯಃ ಪ್ರತಾಪವಾನ್ ।।  ೧-೫-೨೯
> 
ಹೀಗೆ ಧರ್ಮಕೋವಿದರಿಂದ ಆ ಮಹಾತೇಜಸ್ವೀ ಪ್ರತಾಪವಾನ್ ವೈನ್ಯ ಪೃಥುವು ಆದಿರಾಜನೆಂದು ಅಭಿಷಿಕ್ತನಾದನು.

>ಪಿತ್ರಾಽಪರಂಜಿತಾಸ್ತಸ್ಯ ಪ್ರಜಾಸ್ತೇನಾನುರಂಜಿತಾಃ ।  
ಅನುರಾಗಾತ್ತತಸ್ತಸ್ಯ ನಾಮ ರಾಜೇತ್ಯಜಾಯತ ।।  ೧-೫-೩೦
> 
ತಂದೆಯಿಂದ ಪೀಡಿತರಾದ ಪ್ರಜೆಗಳನ್ನು ಅವನು ಅನುರಂಜಿಸಿದನು. ಅವನ ಮೇಲೆ ಪ್ರಜೆಗಳ ಅನುರಾಗವಿದ್ದುದರಿಂದ ಅವನ ಹೆಸರು “ರಾಜಾ” ಎಂದಾಯಿತು.

>ಆಪಸ್ತಸ್ತಂಭಿರೇ ಚಾಸ್ಯ ಸಮುದ್ರಮಭಿಯಾಸ್ಯತಃ ।  
ಪರ್ವತಾಶ್ಚ ದದುರ್ಮಾರ್ಗಂ ಧ್ವಜಭಂಗಶ್ಚ ನಾಭವತ್ ।।  ೧-೫-೩೧
> 
ಅವನು ಸಮುದ್ರದ ಮೇಲೆ ಹೋಗುತ್ತಿರುವಾಗ ನೀರು ಸ್ತಂಭನಗೊಳ್ಳುತ್ತಿತ್ತು. ಆಕಾಶಮಾರ್ಗದಲ್ಲಿ ಹೋಗುವಾಗ ಪರ್ವತಗಳು ಅವನಿಗೆ ಮಾರ್ಗಮಾಡಿ ಕೊಡುತ್ತಿದ್ದವು. ಹೀಗೆ ಎಂದೂ ಅವನ ಧ್ವಜಭಂಗವಾಗಲಿಲ್ಲ.

>ಅಕೃಷ್ಟಪಚ್ಯಾ ಪೃಥಿವೀ ಸಿಧ್ಯಂತ್ಯನ್ನಾನಿ ಚಿಂತಯಾ ।   
ಸರ್ವಕಾಮದುಘಾ ಗಾವಃ ಪುಟಕೇ ಪುಟಕೇ ಮಧು ।।  ೧-೫-೩೨
> 
ಉತ್ತದೇ ಭೂಮಿಯು ಬೆಳೆಯನ್ನು ನೀಡುತ್ತಿತ್ತು. ಯೋಚಿಸಿದ ಕೂಡಲೇ ಆಹಾರ ಪದಾರ್ಥಗಳು ಸಿದ್ಧವಾಗುತ್ತಿದ್ದವು. ಗೋವುಗಳು ಸರ್ವಕಾಮನೆಗಳನ್ನೂ ಪೂರೈಸುತ್ತಿದ್ದವು. ಮರಗಳ ಎಲೆ-ಎಲೆಗಳಿಂದಲೂ ಮಧುರ ರಸವು ಸುರಿಯುತ್ತಿದ್ದವು.

>ಏತಸ್ಮಿನ್ನೇವ ಕಾಲೇ ತು ಯಜ್ಞೇ ಪೈತಾಮಹೇ ಶುಭೇ ।  
ಸೂತಃ ಸೂತ್ಯಾಂ ಸಮುತ್ಪನ್ನಃ ಸೌತ್ಯೇಽಹನಿ ಮಹಾಮತಿಃ ।।  ೧-೫-೩೩
> 
ಇವನ ಕಾಲದಲ್ಲಿಯೇ ಪಿತಾಮಹನ ಶುಭಯಜ್ಞದಲ್ಲಿ ಸೋಮದಿಂದ ಸೋಮರಸವನ್ನು ತೆಗೆಯುವ ದಿವಸ ಮಹಾಮತಿ ಸೂತನ ಜನ್ಮವಾಗಿತ್ತು.

>ತಸ್ಮಿನ್ನೇವ ಮಹಾಯಜ್ಞೇ ಜಜ್ಞೇ ಪ್ರಾಜ್ಞೋಽಥ ಮಾಗಧಃ ।  
ಪೃಥೋಃ ಸ್ತವಾರ್ಥಂ ತೌ ತತ್ರ ಸಮಾಹೂತೌ ಸುರರ್ಷಿಭಿಃ ।।  ೧-೫-೩೪
> 
ಅದೇ ಮಹಾಯಜ್ಞದಲ್ಲಿ ಪ್ರಾಜ್ಞ ಮಾಗಧನೂ ಹುಟ್ಟಿದನು. ಪೃಥುವನ್ನು ಸ್ತುತಿಸುವ ಸಲುವಾಗಿಯೇ ಸುರರ್ಷಿಗಳು ಸೂತ-ಮಾಗಧ ಇಬ್ಬರನ್ನೂ ಆವಾಹಿಸಿದ್ದರು.

>ತಾವೂಚುರೃಷಯಃ ಸರ್ವೇ ಸ್ತೂಯತಾಮೇಷ ಪಾರ್ಥಿವಃ ।  
ಕರ್ಮೈಸ್ತದನುರೂಪಂ ವಾಂ ಪಾತ್ರಂ ಚಾಯಂ ನರಾಧಿಪಃ ।।  ೧-೫-೩೫
> 
ಋಷಿಗಳೆಲ್ಲರೂ ಅವರಿಬ್ಬರಿಗೆ “ಈ ಪಾರ್ಥಿವನನ್ನು ಸ್ತುತಿಸಿ. ಈ ಕರ್ಮವು ನಿಮಗೆ ಅನುರೂಪವಾಗಿದೆ ಮತ್ತು ಈ ನಾರಧಿಪನೂ ಸ್ತುತಿಗಳಿಗೆ ಪಾತ್ರನಾಗಿದ್ದಾನೆ” ಎಂದರು.

>ತಾವೂಚತುಸ್ತದಾ ಸರ್ವಾಂಸ್ತಾನೃಷೀನ್ ಸೂತಮಾಗಧೌ ।  
ಆವಾಂ ದೇವಾನೃಷೀಂಶ್ಚೈವ ಪ್ರೀಣಯಾವಃ ಸ್ವಕರ್ಮಭಿಃ ।।  ೧-೫-೩೬
> 
ಆಗ ಆ ಸೂತ-ಮಾಗಧರು ಸರ್ವ ಋಷಿಗಳಿಗೆ ಹೇಳಿದರು: “ನಾವು ನಮ್ಮ ಕರ್ಮಗಳಿಂದ ದೇವತೆಗಳ ಮತ್ತು ಋಷಿಗಳನ್ನು ಪ್ರೀತಗೊಳಿಸುತ್ತೇವೆ.

>ನ ಚಾಸ್ಯ ವಿದ್ಮೋ ವೈ ಕರ್ಮ ನ ತಥಾ ಲಕ್ಷಣಂ ಯಶಃ ।  
ಸ್ತೋತ್ರಂ ಯೇನಾಸ್ಯ ಕುರ್ಯಾವ ರಾಜ್ಞಸ್ತೇಜಸ್ವಿನೋ ದ್ವಿಜಾಃ ।।  ೧-೫-೩೭
> 
ಆದರೆ ದ್ವಿಜರೇ! ನಾವು ಯಾರ ಸ್ತೋತ್ರವನ್ನು ಮಾಡಬೇಕೋ ಆ ರಾಜನ ಕರ್ಮಗಳು, ಲಕ್ಷಣಗಳು ಮತ್ತು ಯಶಸ್ಸುಗಳು ಯಾವುವೂ ನಮಗೆ ತಿಳಿದಿಲ್ಲ.”

>ಋಷಿಭಿಸ್ತೌ ನಿಯುಕ್ತೌ ಚ ಭವಿಷ್ಯೈಃ ಸ್ತೂಯತಾಮಿತಿ ।  
ಯಾನಿ ಕರ್ಮಾಣಿ ಕೃತವಾನ್ಪೃಥುಃ ಪಶ್ಚಾನ್ಮಹಾಬಲಃ ।।  ೧-೫-೩೮
> 
ಆಗ ಋಷಿಗಳು “ಮುಂದೆ ಆಗುವುದನ್ನು ಸ್ತುತಿಸಿ!” ಎಂದು ಅವರನ್ನು ನಿಯುಕ್ತಗೊಳಿಸಿದರು. ಆಗ ಸೂತ-ಮಾಗಧರು ಏನೆಂದು ಸ್ತುತಿಗೈದರೋ ನಂತರ ಅದರಂತೆಯೇ ಮಹಾಬಲ ಪೃಥುವು ನಡೆದುಕೊಳ್ಳುತ್ತಿದ್ದನು.

>ಸತ್ಯವಾಗ್ದಾನಶೀಲೋಽಯಂ ಸತ್ಯಸಂಧೋ ನರೇಶ್ವರಃ ।  
ಶ್ರೀಮಾಂಜೈತ್ರಃ ಕ್ಷಮಾಶೀಲೋ ವಿಕ್ರಾಂತೋ ದುಷ್ಟಶಾಸನಃ ।।  ೧-೫-೩೯
> 
ಸೂತ-ಮಾಗಧರು ಈ ರೀತಿ ಪೃಥುವಿನ ಸ್ತುತಿಗೈದರು: “ಈ ನರೇಶ್ವರನು ಸತ್ಯವಾದಿಯೂ, ದಾನಶೀಲನೂ, ಸತ್ಯಸಂಧನೂ, ಶ್ರೀಮಂತನೂ, ವಿಜಯಶಾಲಿಯೂ, ಕ್ಷಮಾಶೀಲನೂ, ವಿಕ್ರಾಂತನೂ ಮತ್ತು ದುಷ್ಟಶಾಸನನೂ ಆಗಿದ್ದಾನೆ.

>ಧರ್ಮಜ್ಞಶ್ಚ ಕೃತಜ್ಞಶ್ಚ ದಯಾವಾನ್ಪ್ರಿಯಭಾಷಣಃ ।  
ಮಾನ್ಯೋ ಮಾನಯಿತಾ ಯಜ್ವಾ ಬ್ರಹ್ಮಣ್ಯಃ ಸತ್ಯಸಂಗರಃ ।।  ೧-೫-೪೦
> 
ಇವನು ಧರ್ಮಜ್ಞನೂ, ಕೃತಜ್ಞನೂ, ದಯಾವಂತನೂ, ಪ್ರಿಯಭಾಷಣನೂ, ಮಾನ್ಯನೂ, ಇತರರನ್ನು ಗೌರವಿಸುವವನೂ, ಯಜ್ಞಗಳನ್ನು ಮಾಡುವವನೂ, ಬ್ರಾಹ್ಮಣ ಪ್ರಿಯನೂ ಸತ್ಯಸಂಗರನೂ ಆಗಿದ್ದಾನೆ.

>ಶಮಃ ಶಾಂತಶ್ಚ ನಿರತೋ ವ್ಯವಹಾರಸ್ಥಿತೋ ನೃಪಃ ।  
ತತಃ ಪ್ರಭೃತಿ  ಲೋಕೇಷು  ಸ್ತವೇಷು ಜನಮೇಜಯ ।  
ಆಶೀರ್ವಾದಾಃ ಪ್ರಯುಜ್ಯಂತೇ ಸೂತಮಾಗಧಬಂದಿಭಿಃ ।।   ೧-೫-೪೧
> 
ಈ ರಾಜನು ಶಮಾವಂತ, ಶಾಂತ ಮತ್ತು ತನ್ನ ವ್ಯವಹಾರಗಳಲ್ಲಿ ನಿರತನಾಗಿರುವವನು.” ಜನಮೇಜಯ! ಅಂದಿನಿಂದ ಲೋಕದಲ್ಲಿ ಸೂತ-ಮಾಗಧ-ಬಂದಿಗಳಿಂದ ಸ್ತುತಿ ಮತ್ತು ಆಶೀರ್ವಾದಗಳ ಪದ್ಧತಿಯು ಪ್ರಾರಂಭವಾಯಿತು.

>ತಯೋಃ ಸ್ತವೈಸ್ತೈಃ ಸುಪ್ರೀತಃ ಪೃಥುಃ ಪ್ರಾದಾತ್ಪ್ರಜೇಶ್ವರಃ ।  
ಅನೂಪದೇಶಂ ಸೂತಾಯ ಮಗಧಾನ್ಮಾಗಧಾಯ ಚ ।।  ೧-೫-೪೨
> 
ಅವರ ಸ್ತುತಿಗಳಿಂದ ಸಂಪ್ರೀತನಾದ ಪ್ರಜೇಶ್ವರ ಪೃಥುವು ಸೂತನಿಗೆ ಅನೂಪ ದೇಶವನ್ನೂ ಮಾಗಧನಿಗೆ ಮಗಧ ದೇಶವನ್ನೂ ನೀಡಿದನು.
> 
>ತಂ ದೃಷ್ಟ್ವಾ ಪರಮಪ್ರೀತಾಃ ಪ್ರಜಾಃ ಪ್ರಾಹುರ್ಮಹರ್ಷಯಃ ।  
ವೃತ್ತೀನಾಮೇಷ ವೋ ದಾತಾ ಭವಿಷ್ಯತಿ ಜನೇಶ್ವರಃ ।।  ೧-೫-೪೩
> 
ಅದನ್ನು ಕಂಡು ಪರಮಪ್ರೀತರಾದ ಮಹರ್ಷಿಗಳು ಪ್ರಜೆಗಳಿಗೆ “ಈ ಜನೇಶ್ವರನು ನಿಮಗೆ ವೃತ್ತಿಗಳನ್ನು ನೀಡುವವನಾಗುತ್ತಾನೆ!” ಎಂದು ಹೇಳಿದರು.

>ತತೋ ವೈನ್ಯಂ ಮಹಾರಾಜ ಪ್ರಜಾಃ ಸಮಭಿದುದ್ರುವುಃ ।  
ತ್ವಂ ನೋ ವೃತ್ತಿಂ ವಿಧತ್ಸ್ವೇತಿ ಮಹರ್ಷಿವಚನಾತ್ತದಾ ।।  ೧-೫-೪೪
> 
ಮಹಾರಾಜ! ಮಹರ್ಷಿಗಳು ಹೀಗೆ ಹೇಳಲು ಪ್ರಜೆಗಳು ವೈನ್ಯನ ಬಳಿ ಓಡಿ ಬಂದು “ನಮಗೆ ವೃತ್ತಿಯನ್ನು ವಿಧಿಸು!” ಎಂದು ಕೇಳಿಕೊಂಡರು.

>ಸೋಽಭಿದ್ರುತಃ ಪ್ರಜಾಭಿಸ್ತು ಪ್ರಜಾಹಿತಚಿಕೀರ್ಷಯಾ ।  
ಧನುರ್ಗೃಹ್ಯ ಪೃಷತ್ಕಾಂಶ್ಚ ಪೃಥಿವೀಮಾರ್ದ್ದಯದ್ಬಲೀ ।।  ೧-೫-೪೫
> 
ಹಾಗೆ ಪ್ರಜೆಗಳು ಬಂದು ಕೇಳಿಕೊಳ್ಳಲು ಪ್ರಜೆಗಳ ಹಿತವನ್ನು ಮಾಡಲು ಬಯಸಿದ ಬಲಶಾಲೀ ಪೃಥುವು ಧನುರ್ಬಾಣಗಳನ್ನು ಹಿಡಿದು ಪೃಥ್ವಿಯನ್ನು ಕಾಡಿಸಿದನು.

>ತತೋ ವೈನ್ಯಭಯತ್ರಸ್ತಾ ಗೌರ್ಭೂತ್ವಾ ಪ್ರಾದ್ರವನ್ಮಹೀ ।  
ತಾಂ ಪೃಥುರ್ಧನುರಾದಾಯ ದ್ರವಂತೀಮನ್ವಧಾವತ ।।  ೧-೫-೪೬
> 
ಆಗ ವೈನ್ಯನ ಭಯದಿಂದ ನಡುಗಿದ ಮಹಿಯು ಗೋವಾಗಿ ಓಡಿಹೋದಳು. ಓಡಿ ಹೋಗುತ್ತಿದ್ದ ಅವಳನ್ನು ಪೃಥುವು ಧನುವನ್ನೆತ್ತಿಕೊಂಡು ಬೆನ್ನಟ್ಟಿದನು.

>ಸಾ ಲೋಕಾನ್ಬ್ರಹ್ಮಲೋಕಾದೀನ್ಗತ್ವಾ ವೈನ್ಯಭಯಾತ್ತದಾ ।  
ಪ್ರದದರ್ಶಾಗ್ರತೋ ವೈನ್ಯಂ ಪ್ರಗೃಹೀತಶರಾಸನಮ್ ।।  ೧-೫-೪೭
ಜ್ವಲದ್ಭಿರ್ನಿಶಿತೈರ್ಬಾಣೈರ್ದೀಪ್ತತೇಜಸಮಚ್ಯುತಮ್ ।  
ಮಹಾಯೋಗಂ ಮಹಾತ್ಮಾನಂ ದುರ್ಧರ್ಷಮಮರೈರಪಿ ।।  ೧-೫-೪೮
> 
ವೈನ್ಯನ ಭಯದಿಂದ ಬ್ರಹ್ಮಲೋಕವೇ ಮೊದಲಾದ ಲೋಕಗಳಿಗೆ ಹೋದರೂ ಧನುಸ್ಸು ಮತ್ತು ಪ್ರಜ್ವಲಿತ ನಿಶಿತ ಬಾಣಗಳನ್ನು ಹಿಡಿದು ತೇಜಸ್ಸಿನಿಂದ ಬೆಳಗುತ್ತಿದ್ದ ಅಚ್ಯುತ ಮಹಾಯೋಗಿ ಮಹಾತ್ಮ ಅಮರರಿಗೂ ದುರ್ಧರ್ಷ ವೈನ್ಯನನ್ನು ಅವಳು ಎದಿರು ಕಾಣುತ್ತಿದ್ದಳು.

>ಅಲಭಂತೀ ತು ಸಾ ತ್ರಾಣಂ ವೈನ್ಯಮೇವಾನ್ವಪದ್ಯತ ।  
ಕೃತಾಂಜಲಿಪುಟಾ ಭೂತ್ವಾ ಪೂಜ್ಯಾ ಲೋಕೈಸ್ತ್ರಿಭಿಃ ಸದಾ ।।  ೧-೫-೪೯
ಉವಾಚ ವೈನ್ಯಂ ನಾಧರ್ಮ್ಯಂ ಸ್ತ್ರೀವಧಂ ಕರ್ತುಮರ್ಹಸಿ ।  
ಕಥಂ ಧಾರಯಿತಾ ಚಾಸಿ ಪ್ರಜಾ ರಾಜನ್ ವಿನಾ ಮಯಾ ।।  ೧-೫-೫೦
> 
ತ್ರಾತರನ್ನು ಕಾಣದೇ ತ್ರಿಲೋಕಗಳಿಂದಲೂ ಸದಾ ಪೂಜಿತ ಪೃಥ್ವಿಯು ಅಂಜಲೀ ಬದ್ಧಳಾಗಿ ವೈನ್ಯನನ್ನೇ ಮೊರೆಹೊಕ್ಕು, ವೈನ್ಯನಿಗೆ ಹೇಳಿದಳು: “ರಾಜನ್! ಅಧರ್ಮವಾದ ಸ್ತ್ರೀವಧೆಯನ್ನು ಮಾಡಬೇಡ. ನಾನಿಲ್ಲದೇ ಹೋದರೆ ಪ್ರಜೆಗಳು ಎಲ್ಲಿ ವಾಸಿಸುತ್ತಾರೆ?

>ಮಯಿ ಲೋಕಾಃ ಸ್ಥಿತಾ ರಾಜನ್ಮಯೇದಂ ಧಾರ್ಯತೇ ಜಗತ್ ।  
ಮದ್ವಿನಾಶೇ ವಿನಶ್ಯೇಯುಃ ಪ್ರಜಾಃ ಪಾರ್ಥಿವ ವಿದ್ಧಿ ತತ್ ।।  ೧-೫-೫೧
> 
ರಾಜನ್! ನನ್ನಲ್ಲಿಯೇ ಲೋಕಗಳು ನೆಲೆಗೊಂಡಿವೆ ಮತ್ತು ನಾನೇ ಈ ಜಗತ್ತನ್ನು ಧರಿಸಿದ್ದೇನೆ. ಪಾರ್ಥಿವ! ನಾನು ವಿನಾಶವಾದರೆ ಪ್ರಜೆಗಳೂ ವಿನಾಶವಾಗುತ್ತಾರೆ ಎನ್ನುವುದನ್ನು ತಿಳಿದುಕೋ.

>ನ ತ್ವಮರ್ಹಸಿ ಮಾಂ ಹಂತುಂ ಶ್ರೇಯಶ್ಚೇತ್ತ್ವಂ ಚಿಕೀರ್ಷಸಿ ।  
ಪ್ರಜಾನಾಂ ಪೃಥಿವೀಪಾಲ ಶೃಣು ಚೇದಂ ವಚೋ ಮಮ ।।  ೧-೫-೫೨
> 
ಪೃಥಿವೀಪಾಲ! ಪ್ರಜೆಗಳ ಶ್ರೇಯಸ್ಸನ್ನು ಬಯಸುವೆಯಾದರೆ ನನ್ನನ್ನು ನೀನು ಕೊಲ್ಲಬಾರದು. ನನ್ನ ಈ ಮಾತನ್ನು ಕೇಳು.

>ಉಪಾಯತಃ ಸಮಾರಬ್ಧಾಃ ಸರ್ವೇ ಸಿಧ್ಯಂತ್ಯುಪಕ್ರಮಾಃ ।  
ಉಪಾಯಂ ಪಶ್ಯ ಯೇನ ತ್ವಂ ಧಾರಯೇಥಾಃ ಪ್ರಜಾ ನೃಪ ।।  ೧-೫-೫೩
> 
ಉಪಾಯದಿಂದ ಪ್ರಾರಂಭಗೊಂಡ ಎಲ್ಲ ಕಾರ್ಯಗಳೂ ಸಿದ್ಧಿಗೊಳ್ಳುತ್ತವೆ. ನೃಪ! ಪ್ರಜೆಗಳ ಪಾಲನೆಯ ಕುರಿತಾದ ಉಪಾಯವನ್ನು ಯೋಚಿಸು.

>ಹತ್ವಾಪಿ ಮಾಂ ನ ಶಕ್ತಸ್ತ್ವಂ ಪ್ರಜಾ ಧಾರಯಿತುಂ ನೃಪ ।  
ಅನುಭೂತಾ ಭವಿಷ್ಯಾಮಿ ಯಚ್ಛ ಕೋಪಂ ಮಹಾದ್ಯುತೇ ।।  ೧-೫-೫೪
> 
ನೃಪ! ಮಹಾದ್ಯುತೇ! ನನ್ನನ್ನು ಕೊಂದೂ ಕೂಡ ನೀನು ಪ್ರಜೆಗಳನ್ನು ಪಾಲಿಸಲು ಶಕ್ಯನಾಗುವುದಿಲ್ಲ. ನಿನ್ನ ಕೋಪವನ್ನು ನೀಗಿಸು. ನೀನು ಹೇಳಿದಂತೆಯೇ ಮಾಡುತ್ತೇನೆ.

>ಅವಧ್ಯಾಸ್ಚ ಸ್ತ್ರಿಯಃ ಪ್ರಾಹುಸ್ತಿರ್ಯಗ್ಯೋನಿಗತೇಷ್ವಪಿ ।  
ಸತ್ತ್ವೇಷು ಪೃಥಿವೀಪಾಲ ನ ಧರ್ಮಂ ತ್ಯಕ್ತುಮರ್ಹಸಿ ।।  ೧-೫-೫೫
> 
ಪೃಥಿವೀಪಾಲ! ತಿರ್ಯಗ್ಯೋನಿಗಳಲ್ಲಿಯೂ ಸ್ತ್ರೀಯು ಅವಧ್ಯಳೆನೆಸಿಕೊಂಡಿದ್ದಾಳೆ. ಆದುದರಿಂದ ನೀನು ಧರ್ಮವನ್ನು ತ್ಯಜಿಸಬೇಡ.”

>ಏವಂ ಬಹುವಿಧಂ ವಾಕ್ಯಂ ಶ್ರುತ್ವಾ ರಾಜಾ ಮಹಾಮನಾಃ ।  
ಕೋಪಂ ನಿಗೃಹ್ಯ ಧರ್ಮಾತ್ಮಾ ವಸುಧಾಮಿದಮಬ್ರವೀತ್ ।।  ೧-೫-೫೬
> 
ಈ ರೀತಿಯ ಬಹುವಿಧದ ಮಾತನ್ನು ಕೇಳಿ ಮಹಾಮನಸ್ವಿ ಧರ್ಮಾತ್ಮ ರಾಜನು ಕೋಪವನ್ನು ನಿಯಂತ್ರಿಸಿಕೊಂಡು ವಸುಧೆಗೆ ಈ ರೀತಿ ಹೇಳಿದನು.

<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಖಿಲಭಾಗೇ ಹರಿವಂಶೇ ಹರಿವಂಶಪರ್ವಣಿ ಪೃಥೂಪಾಖ್ಯಾನೇ ಪಂಚಮೋಽಧ್ಯಾಯಃ

</details>
