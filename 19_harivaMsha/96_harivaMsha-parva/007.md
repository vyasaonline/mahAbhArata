+++
title = "007: ಮನ್ವಂತರವರ್ಣನಮ್"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಖಿಲಭಾಗೇ ಹರಿವಂಶಃ**

**ಹರಿವಂಶ ಪರ್ವ**

**ಅಧ್ಯಾಯ 7**


</details>

<details><summary>ಸಾರ</summary>



</details>

>ಜನಮೇಜಯ ಉವಾಚ  
ಮನ್ವಂತರಾಣಿ ಸರ್ವಾಣಿ  ವಿಸ್ತರೇಣ ತಪೋಧನ ।  
ತೇಷಾಂ ಸೃಷ್ಟಿಂ ವಿಸೃಷ್ಟಿಂ ಚ ವೈಶಂಪಾಯನ ಕೀರ್ತಯ ।।   ೧-೭-೧
> 
ಜನಮೇಜಯನು ಹೇಳಿದನು: “ತಪೋಧನ! ವೈಶಂಪಾಯನ! ಎಲ್ಲ ಮನ್ವಂತರಗಳು, ಅವುಗಳ ಸೃಷ್ಟಿ ಮತ್ತು ಲಯಗಳ ಕುರಿತು ವಿಸ್ತಾರವಾಗಿ ವರ್ಣಿಸು!

>ಯಾವಂತೋ ಮನವಶ್ಚೈವ ಯಾವಂತಂ ಕಾಲಮೇವ ಚ ।  
ಮನ್ವಂತರಂ ತಥಾ ಬ್ರಹ್ಮಂಶ್ರೋತುಮಿಚ್ಛಾಮಿ ತತ್ತ್ವತಃ ।।   ೧-೭-೨
> 
ಬ್ರಹ್ಮನ್! ಎಷ್ಟು ಮನ್ವಂತರಗಳು ಮತ್ತು ಮನುಗಳು ಎಷ್ಟು ಕಾಲದ ಪರ್ಯಂತ ಇರುತ್ತಾರೆ ಎನ್ನುವುದನ್ನು ತತ್ತ್ವತಃ ಕೇಳಲು ಬಯಸುತ್ತೇನೆ.”

>ವೈಶಂಪಾಯನ ಊವಾಚ  
ನ ಶಕ್ಯೋ ವಿಸ್ತರಸ್ತಾತ ವಕ್ತುಂ ವರ್ಷಶತೈರಪಿ ।  
ಮನ್ವಂತರಾಣಾಂ ಕೌರವ್ಯ ಸಂಕ್ಷೇಪಂ ತ್ವೇವ ಮೇ ಶೃಣು ।।   ೧-೭-೩
> 
ವೈಶಂಪಾಯನನು ಹೇಳಿದನು: “ತಾತ! ಕೌರವ್ಯ! ಮನ್ವಂತರಗಳ ಕುರಿತು ವಿಸ್ತಾರವಾಗಿ ಹೇಳಲು ನೂರು ವರ್ಷಗಳೂ ಸಾಲದು. ಅವುಗಳ ಕುರಿತು ಸಂಕ್ಷೇಪವಾಗಿ ನನ್ನಿಂದ ಕೇಳು.

>ಸ್ವಾಯಂಭುವೋ ಮನುಸ್ತಾತ ಮನುಃ ಸ್ವಾರೋಚಿಷಸ್ತಥಾ ।  
ಉತ್ತಮಸ್ತಾಮಸಶ್ಚೈವ ರೈವತಶ್ಚಾಕ್ಷುಷಸ್ತಥಾ ।।   ೧-೭-೪
> 
ತಾತ! ಸ್ವಾಯಂಭುವ ಮನು, ಸ್ವಾರೋಚಿಷ ಮನು, ಉತ್ತಮ ಮನು, ತಾಮಸ ಮನು, ರೈವತ ಮನು ಮತ್ತು ನಂತರ ಚಾಕ್ಷುಷ ಮನು.

>ವೈವಸ್ವತಸ್ಯ ಕೌರವ್ಯ ಸಾಂಪ್ರತೋ ಮನುರುಚ್ಯತೇ ।  
ಸಾವರ್ಣಿಶ್ಚ ಮನುಸ್ತಾತ ಭೌತ್ಯೋ ರೌಚ್ಯಸ್ತಥೈವ ಚ ।।   ೧-೭-೫  
ತಥೈವ ಮೇರುಸಾವರ್ಣಾಶ್ಚತ್ವಾರೋ ಮನವಃ ಸ್ಮೃತಾಃ ।  
ಅತೀತಾ ವರ್ತಮಾನಾಶ್ಚ ತಥೈವಾನಾಗತಾಶ್ಚ ಯೇ ।।   ೧-೭-೬
> 
ಕೌರವ್ಯ! ವರ್ತಮಾನದಲ್ಲಿ ವೈವಸ್ವತನು ಮನುವೆಂದು ಹೇಳುತ್ತಾರೆ. ತಾತ! ಸಾವರ್ಣಿ ಮನು, ಭೌತ್ಯ ಮನು, ರೌಚ್ಯಮನು ಮತ್ತು ನಾಲ್ವರು ಮೇರು ಸಾವರ್ಣರು[^1] ಮನುಗಳೆಂದು ತಿಳಿಯಲ್ಪಟ್ಟಿದ್ದಾರೆ. ಇವರು ಆಗಿ ಹೋದ, ವರ್ತಮಾನ ಮತ್ತು ಮುಂದೆ ಬರುವ ಮನುಗಳಾಗಿರುತ್ತಾರೆ.

>ಕೀರ್ತಿತಾ ಮನವಸ್ತಾತ ಮಯೈತೇ ತು ಯಥಾಶ್ರುತಮ್ ।   
ಋಷೀಂಸ್ತೇಷಾಂ ಪ್ರವಕ್ಷ್ಯಾಮಿ ಪುತ್ರಾಂದೇವಗಣಾಂಸ್ತಥಾ ।।   ೧-೭-೭
> 
ತಾತ! ನಾನು ಕೇಳಿದಂತೆ ಈ ಮನುಗಳ ಹೆಸರುಗಳನ್ನು ಹೇಳಿದ್ದೇನೆ. ಈಗ ಅವರ ಋಷಿಗಳು, ಪುತ್ರರು ಮತ್ತು ದೇವಗಣಗಳ ಕುರಿತು ಹೇಳುತ್ತೇನೆ.

>ಮರೀಚಿರತ್ರಿರ್ಭಗವಾನಂಗಿರಾಃ ಪುಲಹಃ ಕ್ರತುಃ ।  
ಪುಲಸ್ತ್ಯಶ್ಚ ವಸಿಷ್ಠಶ್ಚ ಸಪ್ತೈತೇ ಬ್ರಹ್ಮಣಃ ಸುತಾಃ ।।   ೧-೭-೮  
ಉತ್ತರಸ್ಯಾಂ ದಿಶಿ ತಥಾ ರಾಜನ್ ಸಪ್ತರ್ಷಯೋಽಪರೇ ।  
ದೇವಾಶ್ಚ ಶಾಂತರಜಸಸ್ತಥಾ ಪ್ರಕೃತಯಃ ಪರೇ ।  
ಯಾಮಾ ನಾಮ ತಥಾ ದೇವಾ ಆಸನ್ಸ್ವಾಯಂಭುವೇಽಂತರೇ ।।   ೧-೭-೯
> 
ರಾಜನ್! ಸ್ವಾಯಂಭುವ ಮನ್ವಂತರದಲ್ಲಿ ಬೇರೆಯೇ ಸಪ್ತರ್ಷಿಗಳಿದ್ದರು: ಮರೀಚಿ, ಅತ್ರಿ, ಭಗವಾನ್ ಅಂಗಿರಾ, ಪುಲಹ, ಕ್ರತು, ಪುಲಸ್ತ್ಯ ಮತ್ತು ವಸಿಷ್ಠ ಈ ಏಳು ಬ್ರಹ್ಮನ ಸುತರು ಉತ್ತರ ದಿಕ್ಕಿನಲ್ಲಿ ವಾಸಿಸುತ್ತಿದ್ದರು. ಆ ಮನ್ವಂತರದಲ್ಲಿ ಶಾಂತರಜಾ, ಪ್ರಕೃತಿ ಮತ್ತು ಯಾಮಾ ಎಂಬ ಹೆಸರಿನ ದೇವತೆಗಳು ಪೂಜಿಸಲ್ಪಡುತ್ತಿದ್ದರು.

>ಅಗ್ನೀಧ್ರಶ್ಚಾಗ್ನಿಬಾಹುಶ್ಚ ಮೇಧಾ ಮೇಧಾತಿಥಿರ್ವಸುಃ ।  
ಜ್ಯೋತಿಷ್ಮಾಂದ್ಯುತಿಮಾನ್ ಹವ್ಯಃ ಸವನಃ ಪುತ್ರ ಏವ ಚ ।।   ೧-೭-೧೦  
ಮನೋಃ ಸ್ವಾಯಂಭುವಸ್ಯೈತೇ ದಶ ಪುತ್ರಾ ಮಹೌಜಸಃ ।  
ಏತತ್ತೇ ಪ್ರಥಮಂ ರಾಜನ್ಮನ್ವಂತರಮುದಾಹೃತಮ್ ।।   ೧-೭-೧೧
> 
ಸ್ವಾಯಂಭುವ ಮನುವಿಗೆ ಹತ್ತು ಮಹೌಜಸ ಪುತ್ರರಿದ್ದರು: ಅಗ್ನೀಧ್ರ, ಅಗ್ನಿಬಾಹು, ಮೇಧಾ, ಮೇಧಾತಿಥಿ, ವಸು, ಜ್ಯೋತಿಷ್ಮಾನ್, ದ್ಯುತಿಮಾನ್, ಹವ್ಯ, ಸವನ ಮತ್ತು ಪುತ್ರ. ರಾಜನ್! ಹೀಗೆ ಮೊದಲನೆಯ ಮನ್ವಂತರದ ಕುರಿತು ಹೇಳಿಯಾಯಿತು.

>ಔರ್ವೋ ವಸಿಷ್ಠಪುತ್ರಶ್ಚ ಸ್ತಂಬಃ ಕಾಶ್ಯಪ ಏವ ಚ ।  
ಪ್ರಾಣೋ ಬೃಹಸ್ಪತಿಶ್ಚೈವ ದತ್ತೋ ನಿಶ್ಚ್ಯವನಸ್ತಥಾ ।।   ೧-೭-೧೨  
ಏತೇ ಮಹರ್ಷಯಸ್ತಾತ ವಾಯುಪ್ರೋಕ್ತಾ ಮಹಾವ್ರತಾಃ ।  
ದೇವಾಶ್ಚ ತುಷಿತಾ ನಾಮ ಸ್ಮೃತಾಃ ಸ್ವಾರೋಚಿಷೇಽಂತರೇ ।।   ೧-೭-೧೩  

ತಾತ! ಸ್ವಾರೋಚಿಷ ಮನ್ವಂತರದಲ್ಲಿ ವಸಿಷ್ಠನ ಮಗ ಔರ್ವ, ಸ್ತಂಬ, ಕಾಶ್ಯಪ, ಪ್ರಾಣ, ಬೃಹಸ್ಪತಿ, ದತ್ತ ಮತ್ತು ನಿಶ್ಚ್ಯವನರು ಮಹಾವ್ರತ ಮಹರ್ಷಿಗಳೆಂದು ವಾಯುವು ಹೇಳಿದ್ದಾನೆ. ಆ ಮನ್ವಂತರದ ದೇವತೆಯ ಹೆಸರು ತುಷಿತಾ ಎಂದು ಹೇಳಲಾಗಿದೆ.

>ಹವಿರ್ಧ್ರಃ ಸುಕೃತಿರ್ಜ್ಯೋತಿರಾಪೋಮೂರ್ತಿರಯಸ್ಮಯಃ ।  
ಪ್ರತಿಥಶ್ಚ ನಭಸ್ಯಶ್ಚ ನಭ ಊರ್ಜಸ್ತಥೈವ ಚ ।।   ೧-೭-೧೪  
ಸ್ವಾರೋಚಿಷಸ್ಯ ಪುತ್ರಾಸ್ತೇ ಮನೋಸ್ತಾತ ಮಹಾತ್ಮನಃ ।   
ಕೀರ್ತಿತಾಃ ಪೃಥಿವೀಪಾಲ ಮಹಾವೀರ್ಯಪರಾಕ್ರಮಾಃ ।।   ೧-೭-೧೫     

ತಾತ! ಪೃಥಿವೀಪಾಲ! ಹವಿರ್ಧ, ಸುಕೃತಿ, ಜ್ಯೋತಿ, ಆಪ, ಮೂರ್ತಿ, ಅಯಸ್ಮಯ, ಪ್ರತಿಥ, ನಭಸ, ನಭ, ಊರ್ಜಸ ಈ ಮಹಾತ್ಮರು ಸ್ವಾರೋಚಿಷ ಮನುವಿನ ಮಹಾವೀರ್ಯಪರಾಕ್ರಮೀ ಪುತ್ರರೆಂದು ಹೇಳಿದ್ದಾರೆ.

>ದ್ವಿತೀಯಮೇತತ್ಕಥಿತಂ ತವ ಮನ್ವಂತರಂ ಮಯಾ ।  
ಇದಂ ತೃತೀಯಂ ವಕ್ಷ್ಯಾಮಿ ತನ್ನಿಬೋಧ ನರಾಧಿಪ ।।   ೧-೭-೧೬
> 
ಎರಡನೆಯ ಮನ್ವಂತರದ ಕುರಿತು ನಾನು ಹೇಳಿಯಾಯಿತು. ನರಾಧಿಪ! ಇನ್ನು ಮೂರನೆಯದರ ಕುರಿತು ಹೇಳುತ್ತೇನೆ. ಕೇಳು.

>ವಸಿಷ್ಠಪುತ್ರಾಃ ಸಪ್ತಾಸನ್ವಾಸಿಷ್ಠಾ ಇತಿ ವಿಶ್ರುತಾಃ ।  
ಹಿರಣ್ಯಗರ್ಭಸ್ಯ ಸುತಾ ಊರ್ಜ್ಜಾ ನಾಮ ಸುತೇಜಸಃ ।।   ೧-೭-೧೭  
ಋಷಯೋಽತ್ರ ಮಯಾ ಪ್ರೋಕ್ತಾಃ ಕೀರ್ತ್ಯಮಾನಾನ್ನಿಬೋಧ ಮೇ ।  
ಔತ್ತಮೇಯಾನ್ಮಹಾರಾಜ ದಶ ಪುತ್ರಾನ್ಮನೋರಮಾನ್ ।।   ೧-೭-೧೮  
ಇಷ ಊರ್ಜಸ್ತನೂಜಶ್ಚ ಮಧುರ್ಮಾಧವ ಏವ ಚ ।  
ಶುಚಿಃ ಶುಕ್ರಃ ಸಹಶ್ಚೈವ ನಭಸ್ಯೋ ನಭ ಏವ ಚ ।।   ೧-೭-೧೯  
> 
ಮಹಾರಾಜ! ಉತ್ತಮ ಮನ್ವಂತರದಲ್ಲಿ ವಾಸಿಷ್ಠರೆಂದು ವಿಶ್ರುತರಾದ ಏಳು ವಸಿಷ್ಠಪುತ್ರರು ಋಷಿಗಳಾಗಿದ್ದರು. ಅವರು ಮೊದಲು ಹಿರಣ್ಯಗರ್ಭನ ಮಹಾತೇಜಸ್ವೀ ಊರ್ಜ್ವಾ ಎಂಬ ಹೆಸರಿನ ಮಕ್ಕಳಾಗಿದ್ದರು. ಈಗ ಉತ್ತಮ ಮನುವಿನ ಹತ್ತು ಮನೋರಮ ಪುತ್ರರ ಕುರಿತು ಹೇಳುತ್ತೇನೆ: ಇಷ, ಊರ್ಜ, ತನೂಜ, ಮಧು, ಮಾಧವ, ಶುಚಿ, ಶುಕ್ರ, ಸಹಶ, ನಭಸ ಮತ್ತು ನಭ.

>ಭಾನವಸ್ತತ್ರ ದೇವಾಶ್ಚ ಮನ್ವಂತರಮುದಾಹೃತಮ್ ।   
ಮನ್ವಂತರಂ ಚತುರ್ಥಂ ತೇ ಕಥಯಿಷ್ಯಾಮಿ ತಚ್ಛೃಣು ।।   ೧-೭-೨೦
> 
ಆ ಮನ್ವಂತರದಲ್ಲಿ ಭಾನುವು ದೇವತೆಯಾಗಿದ್ದನು. ಈಗ ನಾಲ್ಕನೆಯ ಮನ್ವಂತರದ ಕುರಿತು ಹೇಳುತ್ತೇನೆ. ಕೇಳು.

>ಕಾವ್ಯಃ ಪೃಥುಸ್ತಥೈವಾಗ್ನಿರ್ಜನ್ಯುರ್ಧಾತಾ ಚ ಭಾರತ ।   
ಕಪೀವಾನಕಪೀವಾಂಶ್ಚ ತತ್ರ ಸಪ್ತರ್ಷಯೋಽಪರೇ ।।   ೧-೭-೨೧
> 
ಭಾರತ! ನಾಲ್ಕನೆಯ ತಾಮಸ ಮನ್ವಂತರದಲ್ಲಿ ಕಾವ್ಯ, ಪೃಥು, ಅಗ್ನಿ, ಜನ್ಯು, ಧಾತಾ, ಕಪೀವಾನ ಮತ್ತು ಅಕಪೀವಾನ ಇವರು ಸಪ್ತರ್ಷಿಗಳಾಗಿದ್ದರು.

>ಪುರಾಣೇ ಕಥಿತಾಸ್ತಾತ ಪುತ್ರಾಃ ಪೌತ್ರಾಶ್ಚ ಭಾರತ ।  
ಸತ್ಯಾ ದೇವಗಣಾಶ್ಚೈವ ತಾಮಸಸ್ಯಾಂತರೇ ಮನೋಃ ।।   ೧-೭-೨೨
> 
ಭಾರತ! ತಾತ! ಪುರಾಣಗಳಲ್ಲಿ ಇವರ ಪುತ್ರ-ಪೌತ್ರರ ಕುರಿತಾದ ವರ್ಣನೆಯಿದೆ. ತಾಮಸ ಮನುವಿನ ಕಾಲದಲ್ಲಿ ಸತ್ಯಾ ಎಂಬ ದೇವಗಣವು ಪೂಜಿಸಲ್ಪಡುತ್ತಿತ್ತು.

>ಪುತ್ರಾಂಶ್ಚೈವ ಪ್ರವಕ್ಷ್ಯಾಮಿ ತಾಮಸಸ್ಯ ಮನೋರ್ನೃಪ ।  
ದ್ಯುತಿಸ್ತಪಸ್ಯಃ ಸುತಪಾಸ್ತಪೋಮೂಲಸ್ತಪೋಧನಃ ।।   ೧-೭-೨೩  
ತಪೋರತಿರಕಲ್ಮಾಷಸ್ತನ್ವೀ ಧನ್ವೀ ಪರಂತಪಃ ।  
ತಾಮಸಸ್ಯ ಮನೋರೇತೇ ದಶ ಪುತ್ರಾ ಮಹಾಬಲಾಃ ।।   ೧-೭-೨೪
> 
ನೃಪ! ಈಗ ನಾನು ತಾಮಸ ಮನುವಿನ ಪುತ್ರರ ಕುರಿತು ಹೇಳುತ್ತೇನೆ. ದ್ಯುತಿ, ತಪಸ್ಯ, ಸುತಪಾ, ತಪೋಮೂಲ, ತಪೋಧನ, ತಪೋರತಿ, ಕಲ್ಮಾಷ, ತನ್ವೀ, ಧರ್ಮೀ ಮತ್ತು ಪರಂತಪ ಈ ಮಹಾಬಲರು ತಾಮಸ ಮನುವಿನ ಹತ್ತು ಮಕ್ಕಳು.

>ವಾಯುಪ್ರೋಕ್ತಾ ಮಹಾರಾಜ ಪಂಚಮಂ ತದನಂತರಮ್ ।  
ವೇದಬಾಹುರ್ಯದುಧ್ರಶ್ಚ ಮುನಿರ್ವೇದಶಿರಾಸ್ತಥಾ ।।   ೧-೭-೨೫  
ಹಿರಣ್ಯರೋಮಾ ಪರ್ಜನ್ಯ ಊರ್ಧ್ವಬಾಹುಶ್ಚ ಸೋಮಜಃ ।  
ಸತ್ಯನೇತ್ರಸ್ತಥಾತ್ರೇಯ ಏತೇ ಸಪ್ತರ್ಷಯೋಽಪರೇ ।।   ೧-೭-೨೬  
> 
ಮಹಾರಾಜ! ವಾಯುವು ಹೇಳಿದಂತೆ ಐದನೆಯ ಮನ್ವಂತರದಲ್ಲಿ ವೇದಬಾಹು, ಯದುಧ್ರ, ವೇದಶಿರಾ ಮುನಿ, ಹಿರಣ್ಯರೋಮಾ, ಪರ್ಜನ್ಯ, ಸೋಮನ ಮಗ ಊರ್ಧ್ವಬಾಹು ಮತ್ತು ಅತ್ರಿಯ ಮಗ ಸತ್ಯನೇತ್ರ ಇವರು ಸಪ್ತರ್ಷಿಗಳಾಗಿದ್ದರು.

>ದೇವಾಶ್ಚ ಭೂತರಜಸಸ್ತಥಾ ಪ್ರಕೃತಯೋಽಪರೇ ।  
ಪಾರಿಪ್ಲವಶ್ಚ ರೈಭ್ಯಶ್ಚ ಮನೋರಂತರಮುಚ್ಯತೇ ।।   ೧-೭-೨೭
> 
ಆ ಮನ್ವಂತರದಲ್ಲಿ ಭೂತರಜಸ, ಪೃಕೃತಿ, ಪಾರಿಪ್ಲವ ಮತ್ತು ರೈಭ್ಯರು ದೇವತೆಗಳಾಗಿದ್ದರು ಎಂದು ಹೇಳುತ್ತಾರೆ.

>ಅಥ ಪುತ್ರಾನಿಮಾಂಸ್ತಸ್ಯ ನಿಬೋಧ ಗದತೋ ಮಮ ।  
ಧೃತಿಮಾನವ್ಯಯೋ ಯುಕ್ತಸ್ತತ್ತ್ವದರ್ಶೀ ನಿರುತ್ಸುಕಃ ।।   ೧-೭-೨೮  
ಅರಣ್ಯಶ್ಚ ಪ್ರಕಾಶಶ್ಚ ನಿರ್ಮೋಹಃ ಸತ್ಯವಾಕ್ಕವಿಃ ।  
ರೈವತಸ್ಯ ಮನೋಃ ಪುತ್ರಾಃ ಪಂಚಮಂ ಚೈತದಂತರಮ್ ।।  ೧-೭-೨೯
> 
ಐದನೆಯ ಮನ್ವಂತರದಲ್ಲಿ ಮನುವಾಗಿದ್ದ ರೈವತನ ಪುತ್ರರ ಕುರಿತು ನಾನು ಹೇಳುವುದನ್ನು ಕೇಳು: ಧೃತಿಮಾನ, ಅವ್ಯಯ, ಯುಕ್ತ, ತತ್ತ್ವದರ್ಶಿ, ನಿರುತ್ಸುಕ, ಅರಣ್ಯ, ಪ್ರಕಾಶ, ನಿರ್ಮೋಹ, ಸತ್ಯವಾಕ್ ಮತ್ತು ಕವಿ.

>ಷಷ್ಠಂ ತೇ ಸಂಪ್ರವಕ್ಷ್ಯಾಮಿ ತನ್ನಿಬೋಧ ನರಾಧಿಪ ।  
ಭೃಗುರ್ನಭೋ ವಿವಸ್ವಾಂಶ್ಚ ಸುಧಾಮಾ ವಿರಜಾಸ್ತಥಾ ।।   ೧-೭-೩೦  
ಅತಿನಾಮಾ ಸಹಿಷ್ಣುಶ್ಚ ಸಪ್ತೈತೇ ವೈ ಮಹರ್ಷಯಃ ।  
ಚಾಕ್ಷುಷಸ್ಯಾಂತರೇ ತಾತ ಮನೋರ್ದೇವಾನಿಮಾಂಶೃಣು।।   ೧-೭-೩೧
> 
ನರಾಧಿಪ! ಆರನೆಯದಾದ ಚಾಕ್ಷುಷ ಮನ್ವಂತರದ ಕುರಿತು ಹೇಳುತ್ತೇನೆ. ಕೇಳು. ಭೃಗು, ನಭ, ವಿವಸ್ವಾನ್, ಸುಧಾಮಾ, ವಿರಜಾ, ಅತಿನಾಮಾ, ಮತ್ತು ಸಹಿಷ್ಣು ಇವರುಗಳು ಆ ಮನ್ವಂತರದ ಸಪ್ತಮಹರ್ಷಿಗಳು. ಆ ಸಮಯದ ದೇವತೆಗಳ ಕುರಿತು ಕೇಳು.  

>ಆದ್ಯಾಃ  ಪ್ರಭೂತಾ ಋಭವಃ ಪೃಥಗ್ಭಾವಾ ದಿವೌಕಸಃ ।   
ಲೇಖಾಶ್ಚ ನಾಮ ರಾಜೇಂದ್ರ ಪಂಚ ದೇವಗಣಾಃ ಸ್ಮೃತಾಃ ।  
ಋಷೇರಂಗಿರಸಃ ಪುತ್ರಾಃ ಮಹಾತ್ಮಾನೋ ಮಹೌಜಸಃ ।।   ೧-೭-೩೨  
ನಾಡ್ವಲೇಯಾ ಮಹಾರಾಜ ದಶ ಪುತ್ರಾಶ್ಚ ವಿಶ್ರುತಾಃ ।  
ಊರುಪ್ರಭೃತಯೋ ರಾಜನ್ಷಷ್ಠಂ ಮನ್ವಂತರಂ ಸ್ಮೃತಮ್।।   ೧-೭-೩೩
> 
ರಾಜೇಂದ್ರ! ಆದ್ಯ, ಪ್ರಭೂತ, ಋಭು, ಭಾವಾ, ಮತ್ತು ಲೇಖಾ ಎನ್ನುವ ಐದು ಪಂಚ ದೇವಗಣಗಳನ್ನು ಹೇಳುತ್ತಾರೆ. ಅವರು ಸ್ವರ್ಗದಲ್ಲಿ ವಾಸಿಸುತ್ತಿದ್ದರು. ಆ ಮಹಾತ್ಮ ಮಹೌಜಸರು ಋಷಿ ಅಂಗಿರಸನ ಪುತ್ರರಾಗಿದ್ದರು. ಅವರ ತಾಯಿ ನಡ್ವಲಾ. ಮಹಾರಾಜ! ರಾಜನ್! ಊರುವೇ ಮೊದಲಾದ ಹತ್ತು ಮಕ್ಕಳು ಆರನೆಯ ಮನು ಚಾಕ್ಷುಷನ ಮಕ್ಕಳೆಂದು ವಿಶ್ರುತರಾಗಿದ್ದರು.

>ಅತ್ರಿರ್ವಸಿಷ್ಠೋ ಭಗವಾನ್ ಕಶ್ಯಪಶ್ಚ ಮಹಾನೃಷಿಃ ।  
ಗೌತಮೋಽಥ ಭರದ್ವಾಜೋ ವಿಶ್ವಾಮಿತ್ರಸ್ತಥೈವ ಚ ।।   ೧-೭-೩೪  
ತಥೈವ ಪುತ್ರೋ ಭಗವಾನೃಚೀಕಸ್ಯ ಮಹಾತ್ಮನಃ ।  
ಸಪ್ತಮೋ ಜಮದಗ್ನಿಶ್ಚ ಋಷಯಃ ಸಾಂಪ್ರತಂ ದಿವಿ ।।   ೧-೭-೩೫
> 
ಏಳನೆಯ ಈ ವೈವಸ್ವತ ಮನ್ವಂತರದಲ್ಲಿ ಅತ್ರಿ, ವಸಿಷ್ಠ, ಭಗವಾನ್ ಕಶ್ಯಪ ಮಹಾನೃಷಿ, ಗೌತಮ, ಭರದ್ವಾಜ, ವಿಶ್ವಾಮಿತ್ರ ಮತ್ತು ಭಗವಾನ್ ಮಹಾತ್ಮ ಋಚೀಕನ ಪುತ್ರ ಜಮದಗ್ನಿ ಈ ಸಪ್ತ ಋಷಿಗಳು ದಿವಿಯಲ್ಲಿ ನೆಲೆಸಿದ್ದಾರೆ.

>ಸಾಧ್ಯಾ ರುದ್ರಾಶ್ಚ ವಿಶ್ವೇ ಚ ಮರುತೋ ವಸವಸ್ತಥಾ ।  
ಆದಿತ್ಯಾಶ್ಚಾಶ್ವಿನೌ ಚೈವ ದೇವೌ ವೈವಸ್ವತೌ ಸ್ಮೃತೌ ।।   ೧-೭-೩೬  
ಮನೋರ್ವೈವಸ್ವತಸ್ಯೈತೇ ವರ್ತಂತೇ ಸಾಂಪ್ರತೇಽಂತರೇ ।  
ಈಕ್ಷ್ವಾಕುಪ್ರಮುಖಾಶ್ಚೈವ ದಶ ಪುತ್ರಾ ಮಹಾತ್ಮನಃ ।।   ೧-೭-೩೭ 
> 
ನಡೆಯುತ್ತಿರುವ ಈ ವೈವಸ್ವತ ಮನ್ವಂತರದಲ್ಲಿ ಸಾಧ್ಯರು, ರುದ್ರರು, ವಿಶ್ವೇದೇವರು, ಮರುತ್ತರು, ವಸುಗಳು, ಆದಿತ್ಯರು, ಮತ್ತು ವಿವಸ್ವತನ ಮಕ್ಕಳು ಅಶ್ವಿನಿಯರಿಬ್ಬರು ದೇವತೆಗಳೆಂದು ಹೇಳುತ್ತಾರೆ. ಮಹಾತ್ಮ ವೈವಸ್ವತನಿಗೆ ಇಕ್ಷ್ವಾಕುವೇ ಮೊದಲಾದ ಹತ್ತು ಪುತ್ರರಿದ್ದಾರೆ.

>ಏತೇಷಾಂ ಕೀರ್ತಿತಾನಾಂ ತು ಮಹರ್ಷೀಣಾಂ ಮಹೌಜಸಾಮ್ ।  
ರಾಜಪುತ್ರಾಶ್ಚ ಪೌತ್ರಾಶ್ಚ ದಿಕ್ಷು ಸರ್ವಾಸು ಭಾರತ ।।   ೧-೭-೩೮
> 
ಈ ಮಹೌಜಸ ಮಹರ್ಷಿಗಳ ರಾಜಪುತ್ರರು ಮತ್ತು ಪೌತ್ರರ ಕೀರ್ತಿಗಳು ಸರ್ವ ದಿಕ್ಕುಗಳಲ್ಲಿಯೂ ಹರಡಿವೆ.

>ಮನ್ವಂತರೇಷು ಸರ್ವೇಷು ಪ್ರಾಗ್ದಿಶಃ ಸಪ್ತಸಪ್ತಕಾಃ ।  
ಸ್ಥಿತಾ ಲೋಕವ್ಯವಸ್ಥಾರ್ಥಂ ಲೋಕಸಂರಕ್ಷಣಾಯ ಚ ।।   ೧-೭-೩೯
> 
ಎಲ್ಲ ಮನ್ವಂತರಗಳಲ್ಲಿಯೂ ಹಿಂದೆ ಹೇಳಿದ ನಲವತ್ತೊಂಭತ್ತು ಋಷಿಗಳು ಲೋಕವನ್ನು ವ್ಯವಸ್ಥೆಯಲ್ಲಿಡಲೂ ಮತ್ತು ಲೋಕ ಸಂರಕ್ಷಣೆಗೂ ನೆಲೆಸಿರುತ್ತಾರೆ.

>ಮನ್ವಂತರೇ ವ್ಯತಿಕ್ರಾಂತೇ ಚತ್ವಾರಃ ಸಪ್ತಕಾ ಗಣಾಃ ।  
ಕೃತ್ವಾ ಕರ್ಮ ದಿವಂ ಯಾಂತಿ ಬ್ರಹ್ಮಲೋಕಮನಾಮಯಮ್।।  ೧-೭-೪೦
> 
ಪ್ರತಿ ಮನ್ವಂತರವು ಮುಗಿಯಲು ಅವರಲ್ಲಿ ಇಪ್ಪತ್ತೆಂಟು ಋಷಿಗಳು ತಮ್ಮ ಕರ್ಮಗಳನ್ನು ಪೂರೈಸಿ ಸ್ವರ್ಗವನ್ನು ಸೇರಿ ಅನಾಯಮ ಬ್ರಹ್ಮಲೋಕವನ್ನು ಪಡೆಯುತ್ತಾರೆ.

>ತತೋಽನ್ಯೇ ತಪಸಾ ಯುಕ್ತಾಃ ಸ್ಥಾನಮಾಪೂರಯಂತ್ಯುತ ।  
ಅತೀತಾ ವರ್ತಮಾನಾಶ್ಚ ಕ್ರಮೇಣೈತೇನ ಭಾರತ ।।   ೧-೭-೪೧
> 
ಭಾರತ! ಮನ್ವಂತರದ ಅಂತ್ಯದಲ್ಲಿ ಇತರ ಋಷಿಗಳು ತಪೋಬಲದಿಂದ ಅವರ ಪದವನ್ನು ಪಡೆದು ಸ್ಥಾನಗಳನ್ನು ಪೂರೈಸುತ್ತಾರೆ.

>ಏತಾನ್ಯುಕ್ತಾನಿ ಕೌರವ್ಯ ಸಪ್ತಾತೀತಾನಿ ಭಾರತ ।  
ಮನ್ವಂತರಾಣಿ ಷಟ್ಚಾಪಿ ನಿಬೋಧಾನಾಗತಾನಿ ಮೇ ।।   ೧-೭-೪೨
> 
ಭಾರತ! ಕೌರವ್ಯ! ಹೀಗೆ ಕಳೆದು ಹೋಗಿರುವ ಆರನ್ನು ಸೇರಿ ಏಳು ಮನ್ವಂತರಗಳ ಕುರಿತು ಹೇಳಿಯಾಯಿತು. ಈಗ ಮುಂದೆ ಬರುವ ಮನ್ವಂತರಗಳ ಕುರಿತು ಕೇಳು.

>ಸಾವರ್ಣಾ ಮನವಸ್ತಾತ ಪಂಚ  ತಾಂಶ್ಚ ನಿಬೋಧ ಮೇ ।  
ಏಕೋ ವೈವಸ್ವತಸ್ತೇಷಾಂ ಚತ್ವಾರಸ್ತು ಪ್ರಜಾಪತೇಃ ।।   ೧-೭-೪೩  
ಪರಮೇಷ್ಠಿಸುತಾಸ್ತಾತ ಮೇರುಸಾವರ್ಣತಾಂಗತಾಃ ।  
ದಕ್ಷಸ್ಯೈತೇ ಹಿ ದೌಹಿತ್ರಾಃ ಪ್ರಿಯಾಯಾಸ್ತನಯಾ ನೃಪ ।  
ಮಹಾಂತಸ್ತಪಸಾ ಯುಕ್ತಾ ಮೇರುಪೃಷ್ಠೇ ಮಹೌಜಸಃ ।।   ೧-೭-೪೪
> 
ತಾತ! ಸಾವರ್ಣ ಮನುಗಳು ಐವರು. ಅವರ ಕುರಿತು ನನ್ನಿಂದ ಕೇಳು. ಅವರಲ್ಲಿ ಓರ್ವನು ವಿವಸ್ವತ ಸೂರ್ಯನ ಪುತ್ರನು. ಉಳಿದ ನಾಲ್ವರು ಪ್ರಜಾಪತಿ ಪರಮೇಷ್ಠಿಯ ಸುತರು. ಅವರು ದಕ್ಷನ ಮಗಳು ಪ್ರಿಯೆಯ ಪುತ್ರರು. ಆ ಮಹೌಜಸರು ಮೇರುಪರ್ವತದ ಮೇಲೆ ಮಹಾ ತಪಸ್ಸನ್ನು ಗೈಯುತ್ತಿರುವುದರಿಂದ ಅವರು ಮೇರುಸಾವರ್ಣಿಯರಾದರು.

>ರುಚೇಃ ಪ್ರಜಾಪತೇಃ ಪುತ್ರೋ ರೌಚ್ಯೋ ನಾಮ ಮನುಃ ಸ್ಮೃತಃ ।  
ಭೂತ್ಯಾಂ ಚೋತ್ಪಾದಿತೋ ದೇವ್ಯಾಂ ಭೌತ್ಯೋ ನಾಮ ರುಚೇಃ ಸುತಃ ।।  ೧-೭-೪೫
> 
ಪ್ರಜಾಪತಿ ರುಚಿಯ ಪುತ್ರನನ್ನು ರೌಚ್ಯ ಮನುವೆಂದು ಹೇಳುತ್ತಾರೆ. ದೇವಿ ಭೂತಿಯಲ್ಲಿ ಹುಟ್ಟಿದ ರುಚಿಯ ಸುತನನ್ನು ಭೌತ್ಯ ಎಂದು ಕರೆಯುತ್ತಾರೆ.

>ಅನಾಗತಾಶ್ಚ ಸಪ್ತೈತೇ ಸ್ಮೃತಾ ದಿವಿ ಮಹರ್ಷಯಃ ।  
ಮನೋರಂತರಮಾಸಾದ್ಯ ಸಾವರ್ಣಸ್ಯ ಹ ತಾಂಶೃಣು ।।   ೧-೭-೪೬
> 
ಬರುವ ಸಾವರ್ಣಿ ಮನ್ವಂತರದಲ್ಲಿ ದಿವಿಯಲ್ಲಿ ಕಾಣುವ ಸಪ್ತರ್ಷಿಗಳ ಕುರಿತು ಕೇಳು.

>ರಾಮೋ ವ್ಯಾಸಸ್ತಥಾತ್ರೇಯೋ ದೀಪ್ತಿಮಾನಿತಿ ವಿಶ್ರುತಃ ।  
ಭಾರದ್ವಾಜಸ್ತಥಾ ದ್ರೌಣೀರಶ್ವತ್ಥಾಮಾ ಮಹಾದ್ಯುತಿಃ ।।   ೧-೭-೪೭  
ಗೌತಮಸ್ಯಾತ್ಮಜಶ್ಚೈವ ಶರದ್ವಾನ್ ಗೌತಮಃ ಕೃಪಃ ।  
ಕೌಶಿಕೋ ಗಾಲವಶ್ಚೈವ ರುರುಃ ಕಾಶ್ಯಪ ಏವ ಚ ।।   ೧-೭-೪೮  
ಏತೇ ಸಪ್ತ ಮಹಾತ್ಮಾನೋ ಭವಿಷ್ಯಾ ಮುನಿಸತ್ತಮಾಃ ।  
ಬ್ರಹ್ಮಣಃ ಸದೃಶಾಶ್ಚೈತೇ ಧನ್ಯಾಃ ಸಪ್ತರ್ಷಯಃ ಸ್ಮೃತಾಃ ।।   ೧-೭-೪೯
> 
ಪರಶುರಾಮ, ವ್ಯಾಸ, ದೀಪ್ತಿಮಾನನೆಂದು ವಿಶ್ರುತನಾದ ಅತ್ರಿಯ ಮಗ, ಭರದ್ವಾಜನ ವಂಶದಲ್ಲಿ ಹುಟ್ಟಿದ ದ್ರೌಣಿ ಮಹಾದ್ಯುತಿ ಅಶ್ವತ್ಥಾಮಾ, ಗೌತಮನ ಮಗ ಶರದ್ವತನ ಮಗ ಗೌತಮಿ ಕೃಪ, ಕೌಶಿಕ ಗಾಲವ ಮತ್ತು ಕಾಶ್ಯಪ ರುರು – ಈ ಮಹಾತ್ಮಾ ಮುನಿಸತ್ತಮರು ಭವಿಷ್ಯದ ಸಪ್ತರ್ಷಿಗಳು. ಬ್ರಹ್ಮನ ಸಮಾನರಾಗಿರುವ ಇವರು ಧನ್ಯ ಸಪ್ತರ್ಷಿಗಳೆಂದು ತಿಳಿಯಲ್ಪಟ್ಟಿದ್ದಾರೆ.

>ಅಭಿಜಾತ್ಯಾಚ ತಪಸಾ ಮಂತ್ರವ್ಯಾಕರಣೈಸ್ತಥಾ ।  
ಬ್ರಹ್ಮಲೋಕಪ್ರತಿಷ್ಠಾಸ್ತು ಸ್ಮೃತಾಃ ಸಪ್ತರ್ಷಯೋಽಮಲಾಃ ।।   ೧-೭-೫೦
> 
ಈ ಅಮಲ ಸಪ್ತರ್ಷಿಗಳು ಜನ್ಮ, ತಪ, ಮಂತ್ರ ಮತ್ತು ವ್ಯಾಕರಣಗಳ ಪ್ರಭಾವದಿಂದ ಬ್ರಹ್ಮಲೋಕದಲ್ಲಿದ್ದಾರೆ.

>ಭೂತಭವ್ಯಭವಜ್ಜ್ಞಾನಂ ಬುದ್ಧ್ವಾ ಚೈವ ತು ಯೈಃ ಸ್ವಯಮ್ ।  
ತಪಸಾ ವೈ ಪ್ರಸಿದ್ಧಾ ಯೇ ಸಂಗತಾಃ ಪ್ರವಿಚಿಂತಕಾಃ ।।   ೧-೭-೫೧
> 
ಈ ಋಷಿಗಳು ತಮ್ಮದೇ ತಪಸ್ಸಿನ ಪ್ರಭಾವದಿಂದ ಭೂತ-ಭವ್ಯ-ಭವಿಷ್ಯಗಳ ಜ್ಞಾನವನ್ನು ಪಡೆದು ಪರಸ್ಪರರೊಡನೆ ಪರಮಾತ್ಮ ತತ್ತ್ವದ ಚಿಂತನೆ ಮಾಡುತ್ತಿರುತ್ತಾರೆ.

>ಮಂತ್ರವ್ಯಾಕರಣಾದ್ಯೈಶ್ಚ ಐಶ್ವರ್ಯಾತ್ಸರ್ವಶಶ್ಚ ಯೇ ।  
ಏತಾನ್ಭಾರ್ಯಾಂದ್ವಿಜೋ ಜ್ಞಾತ್ವಾ ನೈಷ್ಠಿಕಾನಿ ಚ ನಾಮ ಚ ।।   ೧-೭-೫೨
> 
ಇವರೆಲ್ಲರೂ ಮಂತ್ರ-ವ್ಯಾಕರಣಾದಿಗಳು ಮತ್ತು ಐಶ್ವರ್ಯಗಳಿಂದ ಪ್ರಸಿದ್ಧರಾಗಿದ್ದಾರೆ. ದ್ವಿಜರು ಇವರ ಹೆಸರುಗಳು ಮತ್ತು ನೈಷ್ಠಿಕಗಳನ್ನು ತಿಳಿದು ಶುಭವನ್ನು ಪಡೆಯುತ್ತಾರೆ.

>ಸಪ್ತೈತೇ ಸಪ್ತಭಿಶ್ಚೈವ ಗುಣೈಃ ಸಪ್ತರ್ಷಯಃ ಸ್ಮೃತಾಃ ।  
ದೀರ್ಘಾಯುಷೋ ಮಂತ್ರಕೃತ ಈಶ್ವರಾ ದೀರ್ಘಚಕ್ಷುಷಃ ।।   ೧-೭-೫೩
> 
ಈ ಏಳು ಮಂದಿ ತಮ್ಮ ಏಳು ಗುಣಗಳಿಂದ ಸಪ್ತರ್ಷಿಗಳೆಂದು ಕರೆಯಲ್ಪಟ್ಟಿದ್ದಾರೆ. ಇವರು ದೀರ್ಘಾಯುಗಳು. ಮಂತ್ರಕೃತರು. ಈಶ್ವರರು ಮತ್ತು ದೀರ್ಘದರ್ಶಿಗಳು.

>ಬುದ್ಧ್ಯಾ ಪ್ರತ್ಯಕ್ಷಧರ್ಮಾಣೋ ಗೋತ್ರಪ್ರಾವರ್ತಕಾಸ್ತಥಾ ।  
ಕೃತಾದಿಷು ಯುಗಾಖ್ಯೇಷು ಸರ್ವೇಷ್ವೇವ ಪುನಃ ಪುನಃ ।।   ೧-೭-೫೪  
ಪ್ರಾವರ್ತಯಂತಿ ತೇ ವರ್ಣಾನಾಶ್ರಮಾಂಶ್ಚೈವ ಸರ್ವಶಃ ।  
ಸಪ್ತರ್ಷಯೋ ಮಹಾಭಾಗಾಃಸತ್ಯಧರ್ಮಪರಾಯಣಾಃ ।।   ೧-೭-೫೫
> 
ಧರ್ಮಗಳನ್ನು ಪ್ರತ್ಯಕ್ಷ ತಿಳಿದುಕೊಂಡಿರುವ ಇವರು ಗೋತ್ರಪ್ರವರ್ತಕರೂ ಆಗಿದ್ದಾರೆ. ಕೃತಾದಿ ಪ್ರತಿಯೊಂದು ಯುಗದಲ್ಲಿಯೂ ಸತ್ಯಧರ್ಮ ಪರಾಯಣರಾದ ಈ ಮಹಾಭಾಗ ಸಪ್ತರ್ಷಿಗಳು ಪುನಃ ಪುನಃ ವರ್ಣಗಳ ಮತ್ತು ಆಶ್ರಮಗಳ ಧರ್ಮಗಳನ್ನು ಎಲ್ಲಕಡೆ ನಡೆಸಿಕೊಂಡು ಬರುತ್ತಾರೆ.

>ತೇಷಾಂಚೈವಾನ್ವಯೋತ್ಪನ್ನಾಃ ಜಾಯಂತೀಹ ಪುನಃ ಪುನಃ ।  
ಮಂತ್ರಬ್ರಾಹ್ಮಣಕರ್ತಾರೋ ಧರ್ಮೇ ಪ್ರಶಿಥಿಲೇ ತಥಾ ।।   ೧-೭-೫೬
> 
ಧರ್ಮವು ಶಿಥಿಲವಾದಾಗಲೆಲ್ಲಾ ಇವರ ಕುಲದಲ್ಲೇ ಉತ್ಪನ್ನರಾದವರು ಪುನಃ ಪುನಃ ಜನ್ಮತಾಳಿ ಮಂತ್ರ-ಬ್ರಾಹ್ಮಣರನ್ನು ಪುನಃಸ್ಥಾಪಿಸುತ್ತಾರೆ.

>ಯಸ್ಮಾಚ್ಚ ವರದಾಃ ಸಪ್ತ ಪರೇಭ್ಯಶ್ಚಾಪರಾಃ ಸ್ಮೃತಾಃ ।  
ತಸ್ಮಾನ್ನ ಕಾಲೋ ನ ವಯಃ ಪ್ರಮಾಣಮೃಷಿಭಾವನೇ ।।   ೧-೭-೫೭
> 
ವರಗಳನ್ನು ನೀಡುವ ಮತ್ತು ಇತರರು ಸ್ಮರಿಸಿಕೊಳ್ಳುವ ಈ ಸಪ್ತರ್ಷಿಗಳ ಕಾಲ-ವಯಸ್ಸುಗಳ ಪರಿಣಾಮಗಳನ್ನು ಯೋಚಿಸಲೂ ಸಾಧ್ಯವಿಲ್ಲ.

>ಏಷ ಸಪ್ತರ್ಷಿಕೋದ್ದೇಶೋ ವ್ಯಾಖ್ಯಾತಸ್ತೇ ಮಯಾ ನೃಪ ।  
ಸಾವರ್ಣಸ್ಯ ಮನೋಃ ಪುತ್ರಾನ್ಭವಿಷ್ಯಾಂಶೃಣು ಸತ್ತಮ ।।   ೧-೭-೫೮
> 
ನೃಪ! ಸತ್ತಮ! ಈ ಸಪ್ತರ್ಷಿಗಳ ಕುರಿತು ನಿನಗೆ ಹೇಳಿದ್ದೇನೆ. ಈಗ ಸಾವರ್ಣ ಮನುವಿಗೆ ಮುಂದಾಗುವ ಮಕ್ಕಳ ಕುರಿತು ಕೇಳು.

>ವರೀಯಾಂಶ್ಚಾವರೀಯಾಂಶ್ಚ ಸಂಮತೋ ಧೃತಿಮಾನ್ ವಸುಃ ।  
ಚರಿಷ್ಣುರಪ್ಯಧೃಷ್ಣುಶ್ಚ ವಾಜಃ ಸುಮತಿರೇವ ಚ ।  
ಸಾವರ್ಣಸ್ಯ ಮನೋಃ ಪುತ್ರಾಃ ಭವಿಷ್ಯಾ ದಶ ಭಾರತ ।।   ೧-೭-೫೯
> 
ಭಾರತ! ವರೀಯಾನ್, ಅವರೀಯಾನ್, ಸಂಮತ, ಧೃತಿಮಾನ್, ವಸು, ಚರಿಷ್ಣು, ಅಧೃಷ್ಣು, ವಾಜ, ಸುಮತಿ ಮತ್ತು ಇನ್ನೊಬ್ಬನು – ಇವರು ಸಾವರ್ಣ ಮನುವಿಗೆ ಭವಿಷ್ಯದಲ್ಲಾಗುವ ಹತ್ತು ಮಕ್ಕಳು.

>ಪ್ರಥಮೇ ಮೇರುಸಾವರ್ಣಃ ಪ್ರವಕ್ಷ್ಯಾಮಿ ಮುನೀಂಶೃಣು ।  
ಮೇಧಾತಿಥಿಸ್ತು ಪೌಲಸ್ತ್ಯೋ ವಸುಃ ಕಾಶ್ಯಪ ಏವ ಚ ।।   ೧-೭-೬೦  
ಜ್ಯೋತಿಷ್ಮಾನ್ಭಾರ್ಗವಶ್ಚೈವ ದ್ಯುತಿಮಾನಂಗಿರಾಸ್ತಥಾ ।  
ಸಾವನಶ್ಚೈವ ವಾಸಿಷ್ಠ ಆತ್ರೇಯೋ ಹವ್ಯವಾಹನಃ ।।   ೧-೭-೬೧  
ಪೌಲಹಃ ಸಪ್ತ ಇತ್ಯೇತೇ ಮುನಯೋ ರೋಹಿತೇಽಂತರೇ ।  
ದೇವತಾನಾಂ ಗಣಾಸ್ತತ್ರ ತ್ರಯ ಏವ ನರಾಧಿಪ ।।   ೧-೭-೬೨
> 
ಮೊದಲು ಮೇರುಸಾವರ್ಣಿಯ ಸಮಕಾಲೀನ ಮುನಿಗಳ ಕುರಿತು ಹೇಳುತ್ತೇನೆ. ಕೇಳು. ಪೌಲಸ್ತ್ಯ ಮೇಧಾತಿಥಿ, ಕಾಶ್ಯಪ ವಸು, ಭಾರ್ಗವ ಜ್ಯೋತಿಷ್ಮಾನ್, ಆಂಗಿರಸ ದ್ಯುತಿಮಾನ್, ವಾಸಿಷ್ಠ ಸಾವನ, ಆತ್ರೇಯ ಹವ್ಯವಾಹನ, ಮತ್ತು ಪೌಲಹ ಇವರು ರೋಹಿತ[^2] ಮನ್ವಂತರದಲ್ಲಿರುವ ಸಪ್ತರ್ಷಿಗಳು. ನರಾಧಿಪ! ಆ ಮನ್ವಂತರದಲ್ಲಿ ಮೂರು ದೇವತಾಗಣಗಳಿರುತ್ತವೆ.

>ದಕ್ಷಪುತ್ರಸ್ಯ ಪುತ್ರಾಸ್ತೇ ರೋಹಿತಸ್ಯ ಪ್ರಜಾಪತೇಃ ।  
ಮನೋಃ ಪುತ್ರೋ ಧೃಷ್ಟಕೇತುಃ ಪಂಚಹೋತ್ರೋ ನಿರಾಕೃತಿಃ ।।   ೧-೭-೬೩  
ಪೃಥುಃಶ್ರವಾ ಭೂರಿಧಾಮಾ ಋಚೀಕೋಷ್ಟಹತೋ ಗಯಃ ।  
ಪ್ರಥಮಸ್ಯ ತು ಸಾವರ್ಣೇರ್ನವ ಪುತ್ರಾ ಮಹೌಜಸಃ ।  ೧-೭-೬೪
> 
ಪ್ರಜಾಪತಿ ದಕ್ಷಪುತ್ರ ರೋಹಿತ ಮನುವಿನ ಪುತ್ರರು ಧೃಷ್ಟಕೇತು, ಪಂಚಹೋತ್ರ, ನಿರಾಕೃತಿ, ಪೃಥು, ಶ್ರವ, ಭೂರಿಧಾಮಾ, ಋಚೀಕ, ಅಷ್ಟಹತ, ಮತ್ತು ಗಯ. ಈ ಮಹೌಜಸರು ಪ್ರಥಮ ಸಾವರ್ಣಿಯಲ್ಲಿ ಹುಟ್ಟುವ ಒಂಭತ್ತು ಮಕ್ಕಳು.

>ದಶಮೇ ತ್ವಥ ಪರ್ಯಾಯೇ ದ್ವಿತೀಯಸ್ಯಾಂತರೇ ಮನೋಃ
ಹವಿಷ್ಮಾನ್ ಪೌಲಹಶ್ಚೈವ ಸುಕೃತಿಶ್ಚೈವ ಭಾರ್ಗವಃ ।।   ೧-೭-೬೫  
ಅಪೋಮೂರ್ತಿಸ್ತಥಾತ್ರೇಯೋ ವಾಸಿಷ್ಠಶ್ಚಾಷ್ಟಮಃ ಸ್ಮೃತಃ ।  
ಪೌಲಸ್ತ್ಯಃ ಪ್ರಮಿತಿಶ್ಚೈವ ನಭೋಗಶ್ಚೈವ ಕಾಶ್ಯಪಃ ।  
ಅಂಗಿರಾ ನಭಸಃ ಸತ್ಯಃ ಸಪ್ತೈತೇ ಪರಮರ್ಷಯಃ ।।   ೧-೭-೬೬
> 
ಹತ್ತನೆಯ ಮನ್ವಂತರ ಅಥವಾ ಎರಡನೇ ದಕ್ಷಸಾವರ್ಣಿ ಮನುವಿನ ಸಮಯದಲ್ಲಿ ಪೌಲಹ ಹವಿಷ್ಮಾನ್, ಭಾರ್ಗವ ಸುಕೃತಿ, ಆತ್ರೇಯ ಅಪೋಮೂರ್ತಿ, ವಾಷಿಷ್ಠ ಅಷ್ಟಮ, ಪೌಲಸ್ತ್ಯ ಪ್ರಮಿತಿ, ಕಾಶ್ಯಪ ನಭೋಗ ಮತ್ತು ಅಂಗಿರಾ ನಭಸನ ಮಗ ಸತ್ಯ – ಈ ಏಳು ಮಂದಿ ಪರಮ ಋಷಿಗಳಾಗುತ್ತಾರೆ.

>ದೇವತಾನಾಂ ಗಣೌ ದ್ವೌ ತೌ ಋಷಿಮಂತ್ರಾಶ್ಚ ಯೇ ಸ್ಮೃತಾಃ ।  
ಮನೋಃ ಸುತೋತ್ತಮೌಜಾಶ್ಚ ನಿಕುಷಂಜಶ್ಚ ವೀರ್ಯವಾನ್ ।।   ೧-೭-೬೭  
ಶತಾನೀಕೋ ನಿರಾಮಿತ್ರೋ ವೃಷಸೇನೋ ಜಯದ್ರಥಃ ।  
ಭೂರಿದ್ಯುಮ್ನಃ ಸುವರ್ಚಾಶ್ಚ ದಶ ತ್ವೇತೇ ಮನೋಃ ಸುತಾಃ ।।   ೧-೭-೬೮
> 
ಆ ಮನ್ವಂತರದಲ್ಲಿ ದೇವತೆಗಳ ಎರಡು ಗಣಗಳಿರುತ್ತವೆ ಮತ್ತು ಋಷಿಮಂತ್ರದ ಮೂಲಕ ಯಾವದೇವತೆಯನ್ನೂ ಆಹ್ವಾನಿಸಬಹುದೆಂದು ಹೇಳುತ್ತಾರೆ. ಮನುಸುತ, ಉತ್ತಮೌಜ, ನಿಕುಷಂಜ, ವೀರ್ಯವಾನ್, ಶತಾನೀಕ, ನಿರಾಮಿತ್ರ, ವೃಷಸೇನ, ಜಯದ್ರಥ, ಭೂರಿದ್ಯುಮ್ನ ಮತ್ತು ಸುವರ್ಚ – ಇವರು ಆ ಮನುವಿಗಾಗುವ ಹತ್ತು ಮಕ್ಕಳು.

>ಏಕಾದಶೇಽಥ ಪರ್ಯಾಯೇ ತೃತೀಯಸ್ಯಾಂತರೇ ಮನೋಃ ।  
ತಸ್ಯ ಸಪ್ತ ಋಷೀಂಶ್ಚಾಪಿ ಕೀರ್ತ್ಯಮಾನಾನ್ನಿಬೋಧ ಮೇ ।।   ೧-೭-೬೯
> 
ಈಗ ಹನ್ನೊಂದನೆಯ ಅಥವಾ ಮೂರನೆಯ ಸಾವರ್ಣಿ ಮನ್ವಂತರದಲ್ಲಿ ಆಗುವ ಸಪ್ತರ್ಷಿಗಳ ಕುರಿತು ಹೇಳುತ್ತೇನೆ. ಕೇಳು.

>ಹವಿಷ್ಮಾನ್ಕಾಶ್ಯಪಶ್ಚಾಪಿ ಹವಿಷ್ಮಾನ್ಯಶ್ಚ ಭಾರ್ಗವಃ ।  
ತರುಣಶ್ಚ ತಥಾತ್ರೇಯೋ ವಾಸಿಷ್ಠಸ್ತ್ವನಘಸ್ತಥಾ ।।   ೧-೭-೭೦  
ಅಂಗಿರಾಶ್ಚೋದಧಿಷ್ಣ್ಯಶ್ಚ ಪೌಲಸ್ತ್ಯೋ ನಿಶ್ಚರಸ್ತಥಾ ।  
ಪುಲಹಶ್ಚಾಗ್ನಿತೇಜಾಶ್ಚ ಭಾವ್ಯಾಃ ಸಪ್ತ ಮಹರ್ಷಯಃ ।।   ೧-೭-೭೧ 
> 
ಕಾಶ್ಯಪ ಹವಿಷ್ಮಾನ್, ಭಾರ್ಗವ ಹವಿಷ್ಮಾನ್, ಆತ್ರೇಯ ತರುಣ, ವಾಸಿಷ್ಠ ಅನಘ, ಅಂಗಿರಾ ಚೋದಧಿಷ್ಣ, ಪೌಲಸ್ತ್ಯ ನಿಶ್ಚರ ಮತ್ತು ಪುಲಹ ಅಗ್ನಿತೇಜ ಇವರುಗಳು ಮುಂದಾಗುವ ಸಪ್ತರ್ಷಿಗಳು.

>ಬ್ರಹ್ಮಣಸ್ತು ಸುತಾ ದೇವಾ ಗಣಾಸ್ತೇಷಾಂ ತ್ರಯಃ ಸ್ಮೃತಾಃ ।  
ಸಂವರ್ತಕಃ ಸುಶರ್ಮಾ ಚ ದೇವಾನೀಕಃ ಪುರೂಡ್ವಹಃ ।।   ೧-೭-೭೨  
ಕ್ಷೇಮಧನ್ವಾ ದೃಢಾಯುಶ್ಚ ಆದರ್ಶಃ ಪಂಡಕೋ ಮನುಃ ।  
ಸಾವರ್ಣಸ್ಯ ತು ಪುತ್ರಾ ವೈ ತೃತೀಯಸ್ಯ ನವ ಸ್ಮೃತಾಃ ।।   ೧-೭-೭೩
> 
ಇವರೆಲ್ಲರೂ ಬ್ರಹ್ಮನ ಮಾನಸ ಪುತ್ರರು. ಆ ಮನ್ವಂತರದಲ್ಲಿ ಮೂರು ದೇವಗಣಗಳಿರುತ್ತವೆಯೆಂದಿದೆ. ಸಂವರ್ತಕ, ಸುಶರ್ಮಾ, ದೇವಾನೀಕ, ಪುರೂಡ್ವಹ, ಕ್ಷೇಮಧನ್ವಾ, ದೃಢಾಯು, ಆದರ್ಶ, ಪಂಡಕ ಮತ್ತು ಮನು ಇವರು ಮೂರನೇ ಸಾವರ್ಣಿಗಾಗುವ ಒಂಭತ್ತು ಮಕ್ಕಳು.

>ಚತುರ್ಥಸ್ಯ ತು ಸಾವರ್ಣೇರೃಷೀನ್ಸಪ್ತ ನಿಬೋಧ ಮೇ ।  
ದ್ಯುತಿರ್ವಸಿಷ್ಠಪುತ್ರಶ್ಚ ಆತ್ರೇಯಃ ಸುತಪಾಸ್ತಥಾ ।।   ೧-೭-೭೪  
ಅಂಗಿರಾಸ್ತಪಸೋ ಮೂರ್ತಿಸ್ತಪಸ್ವೀ ಕಾಶ್ಯಪಸ್ತಥಾ ।  
ತಪೋಶನಶ್ಚ ಪೌಲಸ್ತ್ಯಃ ಪೌಲಹಶ್ಚ ತಪೋ ರವಿಃ ।।   ೧-೭-೭೫  
ಭಾರ್ಗವಃ ಸಪ್ತಮಸ್ತೇಷಾಂ ವಿಜ್ಞೇಯಸ್ತು ತತೋ ಧೃತಿಃ ।  
ಪಂಚ ದೇವಗಣಾಃ ಪ್ರೋಕ್ತಾ ಮಾನಸಾ ಬ್ರಹ್ಮಣಶ್ಚ ತೇ ।।   ೧-೭-೭೬
> 
ನಾಲ್ಕನೇ ಸಾವರ್ಣಿಯ ಮನ್ವಂತರದಲ್ಲಾಗುವ ಸಪ್ತರ್ಷಿಗಳ ಕುರಿತು ಕೇಳು. ವಸಿಷ್ಠಪುತ್ರ ದ್ಯುತಿ, ಆತ್ರೇಯ ಸುತಪಾ, ಅಂಗಿರ ತಪೋಮೂರ್ತಿ, ಕಾಶ್ಯಪ ತಪಸ್ವಿ, ಪೌಲಸ್ತ್ಯ ತಪೋಶನ, ಪೌಲಹ ತಪೋರವಿ ಮತ್ತು ಭಾರ್ಗವ ತಪೋಧೃತಿ – ಇವರು ಆ ಸಪ್ತರ್ಷಿಗಳು. ಆಗ ಐದು ದೇವಗಣಗಳಿರುತ್ತವೆ. ಇವರೆಲ್ಲರೂ ಬ್ರಹ್ಮನ ಮಾನಸಪುತ್ರರಾಗುತ್ತಾರೆ ಎಂದು ಹೇಳುತ್ತಾರೆ.

>ದೇವವಾಯುರದೂರಶ್ಚ ದೇವಶ್ರೇಷ್ಠೋ ವಿದೂರಥಃ ।  
ಮಿತ್ರವಾನ್ಮಿತ್ರದೇವಶ್ಚ ಮಿತ್ರಸೇನಶ್ಚ ಮಿತ್ರಕೃತ್ ।  
ಮಿತ್ರಬಾಹುಃ ಸುವರ್ಚಾಶ್ಚ ದ್ವಾದಶಸ್ಯ ಮನೋಃ ಸುತಾಃ ।।   ೧-೭-೭೭
> 
ದೇವವಾಯು, ಅದೂರ, ದೇವಶ್ರೇಷ್ಠ, ವಿದೂರಥ, ಮಿತ್ರವಾನ್, ಮಿತ್ರದೇವ, ಮಿತ್ರಸೇನ, ಮಿತ್ರಕೃತ್, ಮಿತ್ರಬಾಹು, ಮತ್ತು ಸುವರ್ಚ ಇವರು ಹನ್ನೆರಡನೇ ಮನುವಿನ ಪುತ್ರರಾಗುತ್ತಾರೆ.

>ತ್ರಯೋದಶೇ ಚ ಪರ್ಯಾಯೇ ಭಾವ್ಯೇ ಮನ್ವಂತರೇ ಮನೋಃ ।  
ಅಂಗಿರಾಶ್ಚೈವ ಧೃತಿಮಾನ್ಪೌಲಸ್ತ್ಯೋ ಹವ್ಯಪಸ್ತು ಯಃ ।।   ೧-೭-೭೮  
ಪೌಲಹಸ್ತತ್ತ್ವದರ್ಶೀ ಚ ಭಾರ್ಗವಶ್ಚ ನಿರುತ್ಸುಕಃ ।  
ನಿಷ್ಪ್ರಕಂಪಸ್ತಥಾತ್ರೇಯೋ ನಿರ್ಮೋಹಃ ಕಾಶ್ಯಪಸ್ತಥಾ ।।   ೧-೭-೭೯  
ಸುತಪಾಶ್ಚೈವ ವಾಸಿಷ್ಠಃ ಸಪ್ತೈತೇ ತು ಮಹರ್ಷಯಃ ।  
ತ್ರಯ ಏವ ಗಣಾಃ ಪ್ರೋಕ್ತಾ ದೇವತಾನಾಂ ಸ್ವಯಂಭುವಾ ।।   ೧-೭-೮೦
> 
ಬರುವ ಹದಿಮೂರನೇ ಮನ್ವಂತರದಲ್ಲಿ ಆಂಗಿರ ಧೃತಿಮಾನ್, ಪೌಲಸ್ತ್ಯ ಹವ್ಯಪಸ್ತು, ಪೌಲಹ ತತ್ತ್ವದರ್ಶೀ, ಭಾರ್ಗವ ನಿರುತ್ಸುಕ, ಆತ್ರೇಯ ನಿಷ್ಪ್ರಕಂಪ, ಕಾಶ್ಯಪ ನಿರ್ಮೋಹ ಮತ್ತು ವಾಸಿಷ್ಠ ಸುತಪಾ ಇವರು ಸಪ್ತ ಮಹರ್ಷಿಗಳಾಗುತ್ತಾರೆ. ಆಗ ಮೂರು ದೇವತಾಗಣಗಳಿರುತ್ತಾರೆ ಎಂದು ಸ್ವಯಂಭುವು ಹೇಳಿದ್ದಾನೆ.

>ತ್ರಯೋದಶಸ್ಯ ಪುತ್ರಾಸ್ತೇ ವಿಜ್ಞೇಯಾಸ್ತು ರುಚೇಃ ಸುತಾಃ ।  
ಚಿತ್ರಸೇನೋ ವಿಚಿತ್ರಶ್ಚ ನಯೋ ಧರ್ಮಭೃತೋ ಧೃತಃ ।।   ೧-೭-೮೧  
ಸುನೇತ್ರಃ ಕ್ಷತ್ರವೃದ್ಧಿಶ್ಚ ಸುತಪಾ ನಿರ್ಭಯೋ ದೃಢಃ ।  
ರೌಚ್ಯಸ್ಯೈತೇ ಮನೋಃ ಪುತ್ರಾಃ ಅಂತರೇ ತು ತ್ರಯೋದಶೇ ।।   ೧-೭-೮೨  
> 
ಹದಿಮೂರನೇ ಮನು ರುಚಿಯ ಮಕ್ಕಳ ಕುರಿತು ತಿಳಿದುಕೋ. ಚಿತ್ರಸೇನ, ವಿಚಿತ್ರ, ನಯ, ಧರ್ಮಭೃತ, ಧೃತ, ಸುನೇತ್ರ, ಕ್ಷತ್ರವೃದ್ಧಿ, ಸುತಪಾ, ನಿರ್ಭಯ, ದೃಢ – ಇವರು ಹದಿಮೂರನೆಯ ಮನ್ವಂತರದಲ್ಲಿ ರುಚಿ ಮನುವಿನ ಮಕ್ಕಳಾಗುತ್ತಾರೆ.

>ಚತುರ್ದಶೇಽಥ ಪರ್ಯಾಯೇ ಭೌತ್ಯಸ್ಯೈವಾಂತರೇ ಮನೋಃ ।  
ಭಾರ್ಗವೋ ಹ್ಯತಿಬಾಹುಶ್ಚ ಶುಚಿರಾಂಗಿರಸಸ್ತಥಾ ।।   ೧-೭-೮೩  
ಯುಕ್ತಶ್ಚೈವ ತಥಾತ್ರೇಯಃ ಶುಕ್ರೋ ವಾಸಿಷ್ಠ ಏವ ಚ ।  
ಅಜಿತಃ ಪೌಲಹಶ್ಚೈವ ಅಂತ್ಯಾಃ ಸಪ್ತರ್ಷಯಶ್ಚ ತೇ ।।   ೧-೭-೮೪  
> 
ಹದಿನಾಲ್ಕನೇ ಭೌತ್ಯ ಮನ್ವಂತರದಲ್ಲಿ ಭಾರ್ಗವ ಅತಿಬಾಹು, ಆಂಗಿರ ಶುಚಿ, ಆಂಗಿರ ಯುಕ್ತ, ಆತ್ರೇಯ ಯುಕ್ತ, ಆತ್ರೇಯ ಶುಕ್ರ, ವಾಸಿಷ್ಠ ಶುಕ್ರ, ಮತ್ತು ಪೌಲಹ ಅಜಿತ – ಇವರು ಅಂತಿಮ ಸಪ್ತರ್ಷಿಗಳಾಗುತ್ತಾರೆ.

>ಏತೇಷಾಂ ಕಲ್ಯ ಉತ್ಥಾಯ ಕೀರ್ತನಾತ್ಸುಖಮೇಧತೇ ।  
ಯಶಶ್ಚಾಪ್ನೋತಿ ಸುಮಹದಾಯುಷ್ಮಾಂಶ್ಚ ಭವೇನ್ನರಃ ।।   ೧-೭-೮೫  
ಅತೀತಾನಾಗತಾನಾಂ  ವೈ ಮಹರ್ಷೀಣಾಂಸದಾ ನರಃ ।  
ದೇವತಾನಾಂ ಗಣಾಃ ಪ್ರೋಕ್ತಾಃ ಪಂಚ ವೈ ಭರತರ್ಷಭ ।।   ೧-೭-೮೬
> 
ಬೆಳಿಗ್ಗೆ ಎದ್ದು ಈ ಹಿಂದೆ ಆಗಿಹೋದ ಮತ್ತು ಮುಂದೆ ಆಗಲಿರುವ ಮಹರ್ಷಿಗಳ ಕೀರ್ತನೆಯನ್ನು ಸದಾ ಮಾಡುವುದರಿಂದ ಮನುಷ್ಯನು ಸುಖವನ್ನು ಪಡೆಯುತ್ತಾನೆ. ಯಶಸ್ಸನ್ನು ಹೊಂದುತ್ತಾನೆ. ಮತ್ತು ಮಹಾ ಆಯುಷ್ಮಂತನಾಗುತ್ತಾನೆ. ಭರತರ್ಷಭ! ಆ ಮನ್ವಂತರದಲ್ಲಿ ದೇವತಾಗಣಗಳು ಐದು ಎಂದು ಹೇಳುತ್ತಾರೆ.

>ತರಂಗಭೀರುರ್ವಪ್ರಶ್ಚ ತರಸ್ವಾನುಗ್ರ ಏವ ಚ ।  
ಅಭಿಮಾನೀ ಪ್ರವೀಣಶ್ಚ ಜಿಷ್ಣುಃ ಸಂಕ್ರಂದನಸ್ತಥಾ ।।   ೧-೭-೮೭  
ತೇಜಸ್ವೀ ಸಬಲಶ್ಚೈವ ಭೌತ್ಯಸ್ಯೈತೇ ಮನೋಃ ಸುತಾಃ ।  
ಭೌತ್ಯಸ್ಯೈವಾಧಿಕಾರೇ ತು ಪೂರ್ಣಂ ಕಲ್ಪಸ್ತು ಪೂರ್ಯತೇ ।।   ೧-೭-೮೮
> 
ತರಂಗಭೀರು, ವಪ್ರ, ತರಸ್ವಾನ್, ಉಗ್ರ, ಅಭಿಮಾನಿ, ಪ್ರವೀಣ, ಜಿಷ್ಣು, ಸಂಕ್ರಂದನ, ತೇಜಸ್ವೀ, ಮತ್ತು ಸಬಲ ಇವರು ಭೌತ್ಯ ಮನುವಿನ ಮಕ್ಕಳು. ಭ್ಯೌತ್ಯನ ಅಧಿಕಾರವು ಪೂರ್ಣವಾದಾಗ ಕಲ್ಪವೂ ಪೂರ್ಣವಾಗುತ್ತದೆ.

>ಇತ್ಯೇತೇ ನಾಮತೋಽತೀತಾಃ ಮನವಃ ಕೀರ್ತಿತಾ ಮಯಾ ।  
ತೈರಿಯಂ ಪೃಥಿವೀ ತಾತ ಸಮುದ್ರಾಂತಾ ಸಪತ್ತನಾ ।।   ೧-೭-೮೯  
ಪೂರ್ಣಂ ಯುಗಸಹಸ್ರಂ ತು ಪರಿಪಾಲ್ಯಾ ನರಾಧಿಪ ।  
ಪ್ರಜಾಭಿಶ್ಚೈವ ತಪಸಾ ಸಂಹಾರಸ್ತೇಷು  ನಿತ್ಯಶಃ ।।   ೧-೭-೯೦
> 
ಹೀಗೆ ನಾನು ಕಳೆದುಹೋದ ಮತ್ತು ಮುಂದೆ ಬರಲಿರುವ ಮನ್ವಂತರಗಳ ಹೆಸರುಗಳನ್ನು ಹೇಳಿರುತ್ತೇನೆ. ತಾತ! ನರಾಧಿಪ! ಇವರುಗಳು ಪ್ರತಿಯೊಬ್ಬರೂ ತಮ್ಮ ತಪಸ್ಸಿನ ಮೂಲಕ ಸಹಸ್ರ ಯುಗಗಳು ಪೂರ್ಣವಾಗುವವರೆಗೆ ಪಟ್ಟಣಗಳೊಂದಿಗೆ ಸಮುದ್ರದ ಪರ್ಯಂತದವರೆಗಿನ ಈ ಪೃಥ್ವಿಯನ್ನು ಮತ್ತು ಪ್ರಜೆಗಳನ್ನು ಪಾಲಿಸುತ್ತಾರೆ. ನಿತ್ಯವೂ ಸಂಹಾರಮಾಡುತ್ತಾರೆ ಕೂಡ.”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಖಿಲಭಾಗೇ ಹರಿವಂಶೇ ಹರಿವಂಶಪರ್ವಣಿ ಮನ್ವಂತರವರ್ಣನಂ ಸಪ್ತಮೋಽಧ್ಯಾಯಃ

</details>

[^1]: ಬ್ರಹ್ಮಸಾವರ್ಣಿ, ರುದ್ರಸಾವರ್ಣಿ, ಮೇರುಸಾವರ್ಣಿ ಮತ್ತು ದಕ್ಷಸಾವರ್ಣಿ – ಈ ನಾಲ್ವರೂ ಮೇರುಸಾವರ್ಣಿ ಮನುಗಳು. ಇವರು ಮೇರು ಪರ್ವತದ ಮೇಲೆ ತಪಸ್ಸನ್ನಾಚರಿಸುತ್ತಿದ್ದಾರೆ.

[^2]: ಮೇರು ಸಾವರ್ಣಿಯ ಇನ್ನೊಂದು ಹೆಸರು ರೋಹಿತ.
