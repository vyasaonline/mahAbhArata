+++
title = "010: ಸಂವರ್ತಮರುತ್ತೀಯಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಅಶ್ವಮೇಧಿಕ ಪರ್ವ**

**ಅಶ್ವಮೇಧಿಕ ಪರ್ವ**

**ಅಧ್ಯಾಯ 10**


</details>

<details><summary>ಸಾರ</summary>

ವ್ಯಾಸನು ಸಂವರ್ತ-ಮರುತ್ತರ ಕಥೆಯನ್ನು ಪೂರೈಸಿದುದು (1-36).


</details>





> 14010001 ಇಂದ್ರ ಉವಾಚ।  
14010001a ಏವಮೇತದ್ಬ್ರಹ್ಮಬಲಂ ಗರೀಯೋ
       ನ ಬ್ರಹ್ಮತಃ ಕಿಂ ಚಿದನ್ಯದ್ಗರೀಯಃ।  
> 14010001c ಆವಿಕ್ಷಿತಸ್ಯ ತು ಬಲಂ ನ ಮೃಷ್ಯೇ
       ವಜ್ರಮಸ್ಮೈ ಪ್ರಹರಿಷ್ಯಾಮಿ ಘೋರಮ್।।  

ಇಂದ್ರನು ಹೇಳಿದನು: “ಬ್ರಹ್ಮಬಲವೇ ಹೆಚ್ಚಿನದೆಂದು ನೀನು ಹೇಳಿದುದು ಸರಿ. ಬ್ರಾಹ್ಮಣತ್ವಕ್ಕಿಂತ ಬೇರೆ ಹೆಚ್ಚಿನದಿಲ್ಲ. ಆದರೆ ಆವಿಕ್ಷಿತನ ಬಲವನ್ನು ನಾನು ಸಹಿಸಿಕೊಳ್ಳಲಾರೆನು. ಆದುದರಿಂದ ಅವನ ಮೇಲೆ ಈ ಘೋರ ವಜ್ರವನ್ನು ಪ್ರಹರಿಸುತ್ತೇನೆ.

> 14010002a ಧೃತರಾಷ್ಟ್ರ ಪ್ರಹಿತೋ ಗಚ್ಚ ಮರುತ್ತಂ
       ಸಂವರ್ತೇನ ಸಹಿತಂ ತಂ ವದಸ್ವ।  
> 14010002c ಬೃಹಸ್ಪತಿಂ ತ್ವಮುಪಶಿಕ್ಷಸ್ವ ರಾಜನ್
       ವಜ್ರಂ ವಾ ತೇ ಪ್ರಹರಿಷ್ಯಾಮಿ ಘೋರಮ್।।  

ಧೃತರಾಷ್ಟ್ರ! ಮರುತ್ತನ ಬಳಿ ಹೋಗಿ ಸಂವರ್ತನೊಡನಿರುವ ಅವನಿಗೆ ಈ ಸಂದೇಶವನ್ನು ಹೇಳು: “ರಾಜನ್! ನೀನು ಬೃಹಸ್ಪತಿಯನ್ನು ಪುರೋಹಿತನನ್ನಾಗಿ ಮಾಡಿಕೋ. ಅಥವಾ ನಿನ್ನನ್ನು ಈ ಘೋರ ವಜ್ರದಿಂದ ಪ್ರಹರಿಸುತ್ತೇನೆ!””

> 14010003 ವ್ಯಾಸ ಉವಾಚ।  
14010003a ತತೋ ಗತ್ವಾ ಧೃತರಾಷ್ಟ್ರೋ ನರೇಂದ್ರಂ
       ಪ್ರೋವಾಚೇದಂ ವಚನಂ ವಾಸವಸ್ಯ।  
> 14010003c ಗಂಧರ್ವಂ ಮಾಂ ಧೃತರಾಷ್ಟ್ರಂ ನಿಬೋಧ
       ತ್ವಾಮಾಗತಂ ವಕ್ತುಕಾಮಂ ನರೇಂದ್ರ।।  

ವ್ಯಾಸನು ಹೇಳಿದನು: “ಆಗ ಧೃತರಾಷ್ಟ್ರನು ನರೇಂದ್ರನಲ್ಲಿಗೆ ಹೋಗಿ ವಾಸವನ ಈ ಮಾತನ್ನು ಹೇಳಿದನು: “ನಾನು ಗಂಧರ್ವ ಧೃತರಾಷ್ಟ್ರನೆಂದು ತಿಳಿ. ನರೇಂದ್ರ! ನಿನಗೆ ಸಂದೇಶವೊಂದನ್ನು ಹೇಳಲು ಬಂದಿದ್ದೇನೆ.

> 14010004a ಐಂದ್ರಂ ವಾಕ್ಯಂ ಶೃಣು ಮೇ ರಾಜಸಿಂಹ
       ಯತ್ಪ್ರಾಹ ಲೋಕಾಧಿಪತಿರ್ಮಹಾತ್ಮಾ।  
> 14010004c ಬೃಹಸ್ಪತಿಂ ಯಾಜಕಂ ತ್ವಂ ವೃಣೀಷ್ವ
       ವಜ್ರಂ ವಾ ತೇ ಪ್ರಹರಿಷ್ಯಾಮಿ ಘೋರಮ್।।  
> 14010004e ವಚಶ್ಚೇದೇತನ್ನ ಕರಿಷ್ಯಸೇ ಮೇ
       ಪ್ರಾಹೈತದೇತಾವದಚಿಂತ್ಯಕರ್ಮಾ।।  

ರಾಜಸಿಂಹ! ಲೋಕಾಧಿಪತಿ ಮಹಾತ್ಮ ಇಂದ್ರನು ಹೇಳಿ ಕಳುಹಿಸಿದ ಈ ಮಾತನ್ನು ಕೇಳು! ಬೃಹಸ್ಪತಿಯನ್ನು ನೀನು ಯಾಜಕನನ್ನಾಗಿ ಆರಿಸಿಕೋ. ಅಥವಾ ನಿನ್ನನ್ನು ಘೋರ ವಜ್ರದಿಂದ ಪ್ರಹರಿಸುತ್ತೇನೆ! ಅಚಿಂತ್ಯಕರ್ಮಿ ಇಂದ್ರನು ನನಗೆ ಈ ಮಾತನ್ನು ಹೇಳಿ ಕಳುಹಿಸಿದ್ದಾನೆ!”

> 14010005 ಮರುತ್ತ ಉವಾಚ।  
14010005a ತ್ವಂ ಚೈವೈತದ್ವೇತ್ಥ ಪುರಂದರಶ್ಚ
       ವಿಶ್ವೇದೇವಾ ವಸವಶ್ಚಾಶ್ವಿನೌ ಚ।  
> 14010005c ಮಿತ್ರದ್ರೋಹೇ ನಿಷ್ಕೃತಿರ್ವೈ ಯಥೈವ
       ನಾಸ್ತೀತಿ ಲೋಕೇಷು ಸದೈವ ವಾದಃ।।  

ಮರುತ್ತನು ಹೇಳಿದನು: “ಮಿತ್ರದ್ರೋಹಕ್ಕಿಂತ ಹೆಚ್ಚಿನ ಪಾಪಕೃತ್ಯವು ಲೋಕದಲ್ಲಿ ಇಲ್ಲವೆಂದು ಸದೈವ ಹೇಳುತ್ತಾರೆ. ಇದನ್ನು ನೀನೂ, ಪುರಂದರನೂ, ವಿಶ್ವೇದೇವತೆಗಳೂ, ವಸುಗಳೂ ಮತ್ತು ಅಶ್ವಿನಿಯರೂ ತಿಳಿದಿದ್ದೀರಿ.

> 14010006a ಬೃಹಸ್ಪತಿರ್ಯಾಜಯಿತಾ ಮಹೇಂದ್ರಂ
       ದೇವಶ್ರೇಷ್ಠಂ ವಜ್ರಭೃತಾಂ ವರಿಷ್ಠಮ್।  
> 14010006c ಸಂವರ್ತೋ ಮಾಂ ಯಾಜಯಿತಾದ್ಯ ರಾಜನ್
       ನ ತೇ ವಾಕ್ಯಂ ತಸ್ಯ ವಾ ರೋಚಯಾಮಿ।।  

ದೇವಶ್ರೇಷ್ಠ ವಜ್ರಭೃತರಲ್ಲಿ ವರಿಷ್ಠ ಮಹೇಂದ್ರನಿಗೆ ಬೃಹಸ್ಪತಿಯು ಯಾಜಕನು. ರಾಜನಾದ ನನಗೆ ಇಂದು ಸಂವರ್ತನು ಯಾಜಿಸುತ್ತಾನೆ. ನಿನ್ನ ಅಥವಾ ಅವನ ಮಾತು ನನಗೆ ಹಿಡಿಸುತ್ತಿಲ್ಲ!”

> 14010007 ಗಂಧರ್ವ ಉವಾಚ।  
14010007a ಘೋರೋ ನಾದಃ ಶ್ರೂಯತೇ ವಾಸವಸ್ಯ
       ನಭಸ್ತಲೇ ಗರ್ಜತೋ ರಾಜಸಿಂಹ।  
> 14010007c ವ್ಯಕ್ತಂ ವಜ್ರಂ ಮೋಕ್ಷ್ಯತೇ ತೇ ಮಹೇಂದ್ರಃ
       ಕ್ಷೇಮಂ ರಾಜಂಶ್ಚಿಂತ್ಯತಾಮೇಷ ಕಾಲಃ।।  

ಗಂಧರ್ವನು ಹೇಳಿದನು: “ರಾಜಸಿಂಹ! ನಭಸ್ತಲದಲ್ಲಿ ಗರ್ಜಿಸುತ್ತಿರುವ ವಾಸವನ ಘೋರ ನಾದವು ಕೇಳಿಬರುತ್ತಿದೆ. ರಾಜನ್! ಮಹೇಂದ್ರನು ನಿನ್ನ ಮೇಲೆ ವಜ್ರವನ್ನು ಪ್ರಯೋಗಿಸುವನೆಂದು ವ್ಯಕ್ತವಾಗುತ್ತಿದೆ. ಇದು ನಿನ್ನ ಕ್ಷೇಮದ ಕುರಿತು ಚಿಂತಿಸಬೇಕಾದ ಕಾಲವಾಗಿದೆ.””

> 14010008 ವ್ಯಾಸ ಉವಾಚ।  
14010008a ಇತ್ಯೇವಮುಕ್ತೋ ಧೃತರಾಷ್ಟ್ರೇಣ ರಾಜಾ
       ಶ್ರುತ್ವಾ ನಾದಂ ನದತೋ ವಾಸವಸ್ಯ।  
> 14010008c ತಪೋನಿತ್ಯಂ ಧರ್ಮವಿದಾಂ ವರಿಷ್ಠಂ
       ಸಂವರ್ತಂ ತಂ ಜ್ಞಾಪಯಾಮಾಸ ಕಾರ್ಯಮ್।।  

ವ್ಯಾಸನು ಹೇಳಿದನು: “ಧೃತರಾಷ್ಟ್ರನು ಹೀಗೆ ಹೇಳಲು ರಾಜನು ಕೂಗುತ್ತಿರುವ ವಾಸವನ ಕೂಗನ್ನು ಕೇಳಿ ತಪೋನಿತ್ಯನೂ, ಧರ್ವವಿದರಲ್ಲಿ ಶ್ರೇಷ್ಠನೂ ಆದ ಸಂವರ್ತನಿಗೆ ಮಾಡಬೇಕಾದ ಕಾರ್ಯದ ಕುರಿತು ಜ್ಞಾಪಕವನ್ನಿತ್ತನು.

> 14010009 ಮರುತ್ತ ಉವಾಚ।  
14010009a ಇಮಮಶ್ಮಾನಂ ಪ್ಲವಮಾನಮಾರಾದ್
       ಅಧ್ವಾ ದೂರಂ ತೇನ ನ ದೃಶ್ಯತೇಽದ್ಯ।  
> 14010009c ಪ್ರಪದ್ಯೇಽಹಂ ಶರ್ಮ ವಿಪ್ರೇಂದ್ರ ತ್ವತ್ತಃ
       ಪ್ರಯಚ್ಚ ತಸ್ಮಾದಭಯಂ ವಿಪ್ರಮುಖ್ಯ।।  

ಮರುತ್ತನು ಹೇಳಿದನು: “ದೂರದಿಂದ ತೇಲಿಕೊಂಡು ಬರುತ್ತಿರುವ ಇಂದ್ರನು ನಮಗೆ ಈಗ ಕಾಣುತ್ತಿಲ್ಲ. ವಿಪ್ರೇಂದ್ರ! ನಿನಗೆ ಶರಣು ಬಂದಿದ್ದೇನೆ. ವಿಪ್ರಮುಖ್ಯ! ಅದರಿಂದ ಅಭಯವನ್ನು ಪ್ರದಾನಿಸು!

> 14010010a ಅಯಮಾಯಾತಿ ವೈ ವಜ್ರೀ ದಿಶೋ ವಿದ್ಯೋತಯನ್ದಶ।  
14010010c ಅಮಾನುಷೇಣ ಘೋರೇಣ ಸದಸ್ಯಾಸ್ತ್ರಾಸಿತಾ ಹಿ ನಃ।।

ಇಗೋ! ವಜ್ರಿಯು ದಶ ದಿಕ್ಕುಗಳನ್ನೂ ಬೆಳಗಿಸುತ್ತಾ ಬರುತ್ತಿದ್ದಾನೆ. ಅವನ ಅಮಾನುಷ ಘೋರ ವಜ್ರದಿಂದ ಸದಸ್ಯರೆಲ್ಲರೂ ಭಯದಿಂದ ನಡುಗುತ್ತಿದ್ದಾರೆ!”

> 14010011 ಸಂವರ್ತ ಉವಾಚ  
14010011a ಭಯಂ ಶಕ್ರಾದ್ವ್ಯೇತು ತೇ ರಾಜಸಿಂಹ
       ಪ್ರಣೋತ್ಸ್ಯೇಽಹಂ ಭಯಮೇತತ್ಸುಘೋರಮ್।  
> 14010011c ಸಂಸ್ತಂಭಿನ್ಯಾ ವಿದ್ಯಯಾ ಕ್ಷಿಪ್ರಮೇವ
       ಮಾ ಭೈಸ್ತ್ವಮಸ್ಮಾದ್ಭವ ಚಾಪಿ ಪ್ರತೀತಃ।।  

ಸಂವರ್ತನು ಹೇಳಿದನು: “ರಾಜಸಿಂಹ! ಶಕ್ರನಿಂದ ನಿನಗುಂಟಾಗಿರುವ ಭಯವು ದೂರವಾಗಲಿ. ಸ್ತಂಭನ ವಿದ್ಯೆಯಿಂದ ಬೇಗನೇ ಈ ಘೋರ ಭಯವನ್ನು ದೂರಮಾಡುತ್ತೇನೆ. ನನ್ನ ಮೇಲೆ ವಿಶ್ವಾಸವನ್ನಿಡು. ಇಂದ್ರನಿಂದ ಪರಾಭವದ ಭಯವು ನಿನಗಿರದಿರಲಿ!

> 14010012a ಅಹಂ ಸಂಸ್ತಂಭಯಿಷ್ಯಾಮಿ ಮಾ ಭೈಸ್ತ್ವಂ ಶಕ್ರತೋ ನೃಪ।  
14010012c ಸರ್ವೇಷಾಮೇವ ದೇವಾನಾಂ ಕ್ಷಪಿತಾನ್ಯಾಯುಧಾನಿ ಮೇ।।

ನೃಪ! ನಾನು ಶಕ್ರನನ್ನು ಸ್ತಂಭಗೊಳಿಸುತ್ತೇನೆ. ಅವನಿಗೆ ಹೆದರಬೇಡ! ದೇವತೆಗಳೆಲ್ಲರ ಆಯುಧಗಳನ್ನೂ ನಾನು ಕ್ಷೀಣಗೊಳಿಸುತ್ತೇನೆ!

> 14010013a ದಿಶೋ ವಜ್ರಂ ವ್ರಜತಾಂ ವಾಯುರೇತು
       ವರ್ಷಂ ಭೂತ್ವಾ ನಿಪತತು ಕಾನನೇಷು।  
> 14010013c ಆಪಃ ಪ್ಲವಂತ್ವಂತರಿಕ್ಷೇ ವೃಥಾ ಚ
       ಸೌದಾಮಿನೀ ದೃಶ್ಯತಾಂ ಮಾ ಬಿಭಸ್ತ್ವಮ್।।  

ವಜ್ರವು ಎಲ್ಲ ದಿಕ್ಕುಗಳಿಗೂ ಹೋಗಲಿ. ಗಾಳಿಯು ಬೀಸಲಿ. ಇಂದ್ರನು ಮಳೆಯಾಗಿ ಕಾನನಗಳಲ್ಲಿ ಬೀಳಲಿ. ಅಂತರಿಕ್ಷದಲ್ಲಿ ವೃಥಾ ನೀರು ತುಂಬಿಕೊಳ್ಳಲಿ. ಮಿಂಚುಗಳೂ ಕಾಣಿಸಿಕೊಳ್ಳಲಿ. ನೀನು ಹೆದರಬೇಡ!

> 14010014a ಅಥೋ ವಹ್ನಿಸ್ತ್ರಾತು ವಾ ಸರ್ವತಸ್ತೇ
       ಕಾಮಂ ವರ್ಷಂ ವರ್ಷತು ವಾಸವೋ ವಾ।  
> 14010014c ವಜ್ರಂ ತಥಾ ಸ್ಥಾಪಯತಾಂ ಚ ವಾಯುರ್
       ಮಹಾಘೋರಂ ಪ್ಲವಮಾನಂ ಜಲೌಘೈಃ।।  

ನಿನ್ನನ್ನು ಎಲ್ಲಕಡೆಗಳಿಂದಲೂ ರಕ್ಷಿಸಲಿ. ಅಥವಾ ವಾಸವನು ಬೇಕಾದಷ್ಟು ಮಳೆ ಸುರಿಸಲಿ. ವಾಯುವಿನ ಜೊತೆಗೆ ಮೋಡಗಳಲ್ಲಿ ತೇಲಿಹೋಗುತ್ತಿರುವ ಮಹಾಘೋರ ವಜ್ರವು ಅಲ್ಲಿಯೇ ನಿಂತುಕೊಳ್ಳಲಿ!”

> 14010015 ಮರುತ್ತ ಉವಾಚ।  
14010015a ಘೋರಃ ಶಬ್ದಃ ಶ್ರೂಯತೇ ವೈ ಮಹಾಸ್ವನೋ
       ವಜ್ರಸ್ಯೈಷ ಸಹಿತೋ ಮಾರುತೇನ।  
> 14010015c ಆತ್ಮಾ ಹಿ ಮೇ ಪ್ರವ್ಯಥತೇ ಮುಹುರ್ಮುಹುರ್
       ನ ಮೇ ಸ್ವಾಸ್ಥ್ಯಂ ಜಾಯತೇ ಚಾದ್ಯ ವಿಪ್ರ।।  

ಮರುತ್ತನು ಹೇಳಿದನು: “ಭಿರುಗಾಳಿಯೊಂದಿಗೆ ವಜ್ರದ ಘೋರ ಮಹಾಸ್ವನವು ಕೇಳಿಬರುತ್ತಿದೆ. ವಿಪ್ರ! ನನ್ನ ಆತ್ಮವು ಪುನಃ ಪುನಃ ವ್ಯಥಿತಗೊಳ್ಳುತ್ತಿದೆ. ಸ್ವಾಸ್ತ್ಯವೇ ಇಲ್ಲದಂತಾಗಿದೆ!”

> 14010016 ಸಂವರ್ತ ಉವಾಚ।  
14010016a ವಜ್ರಾದುಗ್ರಾದ್ವ್ಯೇತು ಭಯಂ ತವಾದ್ಯ
       ವಾತೋ ಭೂತ್ವಾ ಹನ್ಮಿ ನರೇಂದ್ರ ವಜ್ರಮ್।  
> 14010016c ಭಯಂ ತ್ಯಕ್ತ್ವಾ ವರಮನ್ಯಂ ವೃಣೀಷ್ವ
       ಕಂ ತೇ ಕಾಮಂ ತಪಸಾ ಸಾಧಯಾಮಿ।।  

ಸಂವರ್ತನು ಹೇಳಿದನು: “ನರೇಂದ್ರ! ಉಗ್ರ ವಜ್ರದಿಂದ ಇಂದು ನಿನಗುಂಟಾದ ಭಯವನ್ನು ತೆಗೆದುಹಾಕು! ನಾನು ಗಾಳಿಯಾಗಿ ಆ ವಜ್ರವನ್ನು ನಾಶಗೊಳಿಸುತ್ತೇನೆ. ಭಯವನ್ನು ತೊರೆದು ಅನ್ಯ ವರವನ್ನು ಕೇಳು. ನಿನ್ನ ಯಾವುದೇ ಕಾಮನೆಯನ್ನೂ ತಪಸ್ಸಿನಿಂದ ಸಾಧಿಸುತ್ತೇನೆ!”

> 14010017 ಮರುತ್ತ ಉವಾಚ।  
14010017a ಇಂದ್ರಃ ಸಾಕ್ಷಾತ್ಸಹಸಾಭ್ಯೇತು ವಿಪ್ರ
       ಹವಿರ್ಯಜ್ಞೇ ಪ್ರತಿಗೃಹ್ಣಾತು ಚೈವ।  
> 14010017c ಸ್ವಂ ಸ್ವಂ ಧಿಷ್ಣ್ಯಂ ಚೈವ ಜುಷಂತು ದೇವಾಃ
       ಸುತಂ ಸೋಮಂ ಪ್ರತಿಗೃಹ್ಣಂತು ಚೈವ।।  

ಮರುತ್ತನು ಹೇಳಿದನು: “ವಿಪ್ರ! ಸಾಕ್ಷಾತ್ ಇಂದ್ರನು ಕೂಡಲೇ ಇಲ್ಲಿಗೆ ಬಂದು ಯಜ್ಞದ ಹವಿಸ್ಸನ್ನು ಸ್ವೀಕರಿಸಲಿ. ದೇವತೆಗಳು ಅವರವರ ಸ್ಥಾನಗಳಲ್ಲಿ ಕುಳಿತುಕೊಳ್ಳಲಿ ಮತ್ತು ನೀಡುವ ಸೋಮರಸವನ್ನು ಸ್ವೀಕರಿಸಲಿ!”

> 14010018 ಸಂವರ್ತ ಉವಾಚ।  
14010018a ಅಯಮಿಂದ್ರೋ ಹರಿಭಿರಾಯಾತಿ ರಾಜನ್
       ದೇವೈಃ ಸರ್ವೈಃ ಸಹಿತಃ ಸೋಮಪೀಥೀ।  
> 14010018c ಮಂತ್ರಾಹೂತೋ ಯಜ್ಞಮಿಮಂ ಮಯಾದ್ಯ
       ಪಶ್ಯಸ್ವೈನಂ ಮಂತ್ರವಿಸ್ರಸ್ತಕಾಯಮ್।।  

ಸಂವರ್ತನು ಹೇಳಿದನು: “ರಾಜನ್! ಇಗೋ ಕುದುರೆಗಳಿಂದ ಯುಕ್ತವಾದ ರಥದಲ್ಲಿ ಸರ್ವದೇವತೆಗಳೊಡಗೂಡಿಕೊಂಡು ಸೋಮಪೀಥೀ ಇಂದ್ರನು ಬರುತ್ತಿದ್ದಾನೆ! ನನ್ನ ಮಂತ್ರಗಳಿಂದ ಕರೆಯಲ್ಪಟ್ಟ ಅವನು ಇಗೋ ಯಜ್ಞದ ಸಮೀಪದಲ್ಲಿಯೇ ಇದ್ದಾನೆ. ಮಂತ್ರದಿಂದ ವಿಸ್ತಾರಗೊಂಡ ಅವನ ಶರೀರವನ್ನು ನೋಡು!””

> 14010019 ವ್ಯಾಸ ಉವಾಚ।  
14010019a ತತೋ ದೇವೈಃ ಸಹಿತೋ ದೇವರಾಜೋ
       ರಥೇ ಯುಕ್ತ್ವಾ ತಾನ್ ಹರೀನ್ವಾಜಿಮುಖ್ಯಾನ್।  
> 14010019c ಆಯಾದ್ಯಜ್ಞಮಧಿ ರಾಜ್ಞಃ ಪಿಪಾಸುರ್
       ಆವಿಕ್ಷಿತಸ್ಯಾಪ್ರಮೇಯಸ್ಯ ಸೋಮಮ್।।  

ವ್ಯಾಸನು ಹೇಳಿದನು: “ಆಗ ದೇವತೆಗಳ ಸಹಿತ ದೇವರಾಜನು, ವಾಜಿಮುಖ್ಯ ಹರ್ಯಶ್ವಗಳನ್ನು ಕಟ್ಟಿದ ರಥದಲ್ಲಿ, ಅಪ್ರಮೇಯ ಆವಿಕ್ಷಿತನ ಯಜ್ಞಕ್ಕೆ ರಾಜನಿತ್ತ ಸೋಮವನ್ನು ಕುಡಿಯಲು ಆಗಮಿಸಿದನು.

> 14010020a ತಮಾಯಾಂತಂ ಸಹಿತಂ ದೇವಸಂಘೈಃ
       ಪ್ರತ್ಯುದ್ಯಯೌ ಸಪುರೋಧಾ ಮರುತ್ತಃ।  
> 14010020c ಚಕ್ರೇ ಪೂಜಾಂ ದೇವರಾಜಾಯ ಚಾಗ್ರ್ಯಾಂ
       ಯಥಾಶಾಸ್ತ್ರಂ ವಿಧಿವತ್ಪ್ರೀಯಮಾಣಃ।।  

ದೇವಸಂಘಗಳ ಸಹಿತ ಅಲ್ಲಿಗೈತಂದ ದೇವರಾಜನಿಗೆ ಮರುತ್ತನು ಪುರೋಹಿತನೊಡಗೂಡಿ ಮುಂದೆ ಹೋಗಿ ಯಥಾಶಾಸ್ತ್ರವಾಗಿ ವಿಧಿವತ್ತಾಗಿ ಪ್ರೀತಿಯಿಂದ ಪೂಜೆಗೈದನು.

> 14010021 ಸಂವರ್ತ ಉವಾಚ।  
14010021a ಸ್ವಾಗತಂ ತೇ ಪುರುಹೂತೇಹ ವಿದ್ವನ್
       ಯಜ್ಞೋಽದ್ಯಾಯಂ ಸಂನಿಹಿತೇ ತ್ವಯೀಂದ್ರ।  
> 14010021c ಶೋಶುಭ್ಯತೇ ಬಲವೃತ್ರಘ್ನ ಭೂಯಃ
       ಪಿಬಸ್ವ ಸೋಮಂ ಸುತಮುದ್ಯತಂ ಮಯಾ।।  

ಸಂವರ್ತನು ಹೇಳಿದನು: “ಪುರುಹೂತ! ವಿದ್ವನ್! ನಿನಗೆ ಸ್ವಾಗತವು! ಇಂದ್ರ! ನಿನ್ನ ಆಗಮನದಿಂದ ಈ ಯಜ್ಞವು ಇಂದು ಶೋಭಿಸುತ್ತಿದೆ. ಬಲವೃತ್ರಘ್ನ! ನನ್ನಿಂದ ತಯಾರಿಸಲ್ಪಟ್ಟ ಈ ಸೋಮವನ್ನು ಕುಡಿ!”

> 14010022 ಮರುತ್ತ ಉವಾಚ।  
14010022a ಶಿವೇನ ಮಾಂ ಪಶ್ಯ ನಮಶ್ಚ ತೇಽಸ್ತು
       ಪ್ರಾಪ್ತೋ ಯಜ್ಞಃ ಸಫಲಂ ಜೀವಿತಂ ಮೇ।  
> 14010022c ಅಯಂ ಯಜ್ಞಂ ಕುರುತೇ ಮೇ ಸುರೇಂದ್ರ
       ಬೃಹಸ್ಪತೇರವರೋ ಜನ್ಮನಾ ಯಃ।।  

ಮರುತ್ತನು ಹೇಳಿದನು: “ನಿನಗೆ ನಮಸ್ಕಾರ! ನನ್ನನ್ನು ಮಂಗಳಕರ ದೃಷ್ಟಿಯಿಂದ ನೋಡು! ನನ್ನ ಯಜ್ಞವೂ ಜೀವಿತವೂ ಸಫಲಗೊಂಡವು. ಸುರೇಂದ್ರ! ಈ ಯಜ್ಞವನ್ನು ಬೃಹಸ್ಪತಿಯ ತಮ್ಮನು ಮಾಡಿಸುತ್ತಿದ್ದಾನೆ.”

> 14010023 ಇಂದ್ರ ಉವಾಚ  
14010023a ಜಾನಾಮಿ ತೇ ಗುರುಮೇನಂ ತಪೋಧನಂ
       ಬೃಹಸ್ಪತೇರನುಜಂ ತಿಗ್ಮತೇಜಸಮ್।  
> 14010023c ಯಸ್ಯಾಹ್ವಾನಾದಾಗತೋಽಹಂ ನರೇಂದ್ರ
       ಪ್ರೀತಿರ್ಮೇಽದ್ಯ ತ್ವಯಿ ಮನುಃ ಪ್ರನಷ್ಟಃ।।  

ಇಂದ್ರನು ಹೇಳಿದನು: “ನಿನ್ನ ಈ ಗುರು, ಬೃಹಸ್ಪತಿಯ ತಮ್ಮ, ತಿಗ್ಮತೇಜಸ್ವಿ. ತಪೋಧನನನ್ನು ನಾನು ತಿಳಿದಿದ್ದೇನೆ. ನರೇಂದ್ರ! ಅವನ ಆಹ್ವಾನದಿಂದಲೇ ನಾನು ಇಲ್ಲಿಗೆ ಬಂದಿದ್ದೇನೆ. ಇಂದು ನಿನ್ನ ಮೇಲೆ ಪ್ರೀತಿಯುಂಟಾಗಿದೆ ಮತ್ತು ಕೋಪವು ಕಳೆದುಹೋಗಿದೆ.”

> 14010024 ಸಂವರ್ತ ಉವಾಚ।  
14010024a ಯದಿ ಪ್ರೀತಸ್ತ್ವಮಸಿ ವೈ ದೇವರಾಜ
       ತಸ್ಮಾತ್ಸ್ವಯಂ ಶಾಧಿ ಯಜ್ಞೇ ವಿಧಾನಮ್।  
> 14010024c ಸ್ವಯಂ ಸರ್ವಾನ್ಕುರು ಮಾರ್ಗಾನ್ಸುರೇಂದ್ರ
       ಜಾನಾತ್ವಯಂ ಸರ್ವಲೋಕಶ್ಚ ದೇವ।।  

ಸಂವರ್ತನು ಹೇಳಿದನು: “ದೇವರಾಜ! ಒಂದುವೇಳೆ ನೀನು ಪ್ರೀತನಾಗಿದ್ದರೆ ಯಜ್ಞದ ವಿಧಾನಗಳನ್ನು ಸ್ವಯಂ ನೀನೇ ಶಾಸನಮಾಡು. ಸುರೇಂದ್ರ! ಎಲ್ಲರ ಹವಿರ್ಭಾಗಳನ್ನೂ ಸ್ವಯಂ ನೀನೇ ಮಾಡಿ ತೋರಿಸು. ದೇವ! ಸರ್ವಲೋಕಗಳೂ ನಿನ್ನನ್ನು ತಿಳಿಯುವಂತಾಗಲಿ!””

> 14010025 ವ್ಯಾಸ ಉವಾಚ।  
14010025a ಏವಮುಕ್ತಸ್ತ್ವಾಂಗಿರಸೇನ ಶಕ್ರಃ
       ಸಮಾದಿದೇಶ ಸ್ವಯಮೇವ ದೇವಾನ್।  
> 14010025c ಸಭಾಃ ಕ್ರಿಯಂತಾಮಾವಸಥಾಶ್ಚ ಮುಖ್ಯಾಃ
       ಸಹಸ್ರಶಶ್ಚಿತ್ರಭೌಮಾಃ ಸಮೃದ್ಧಾಃ।।  

ವ್ಯಾಸನು ಹೇಳಿದನು: “ಆಂಗಿರಸನು ಹೀಗೆ ಹೇಳಲು ಶಕ್ರನು ಸ್ವಯಂ ತಾನೇ ದೇವತೆಗಳಿಗೆ ಆದೇಶವನ್ನಿತ್ತನು: “ಚಿತ್ರ-ವಿಚಿತ್ರವಾಗಿರುವ ಸಕಲ ಸಾಮಗ್ರಿಗಳಿಂದಲೂ ಸಮೃದ್ಧವಾಗಿರುವ ಸಾವಿರಾರು ಭುವನಗಳನ್ನು ನಿರ್ಮಿಸಿರಿ!

> 14010026a ಕ್ಳ್ಪ್ತಸ್ಥೂಣಾಃ ಕುರುತಾರೋಹಣಾನಿ
       ಗಂಧರ್ವಾಣಾಮಪ್ಸರಸಾಂ ಚ ಶೀಘ್ರಮ್।  
> 14010026c ಯೇಷು ನೃತ್ಯೇರನ್ನಪ್ಸರಸಃ ಸಹಸ್ರಶಃ
       ಸ್ವರ್ಗೋದ್ದೇಶಃ ಕ್ರಿಯತಾಂ ಯಜ್ಞವಾಟಃ।।  

ಶೀಘ್ರವಾಗಿ ಗಂಧರ್ವ-ಅಪ್ಸರೆಯರಿಗೆ ರಂಗಮಂಟಪವನ್ನು ನಿರ್ಮಿಸಿರಿ. ಅದಕ್ಕೆ ದಪ್ಪ ದಪ್ಪ ಕಂಬಗಳಿರಬೇಕು ಮತ್ತು ಏರಲು ಮೆಟ್ಟಿಲುಗಳಿರಬೇಕು. ಅದರಲ್ಲಿ ಸಹಸ್ರಾರು ಅಪ್ಸರೆಯರು ನರ್ತಿಸುತ್ತಿರಬೇಕು. ಯಜ್ಞವಾಟಿಕೆಯನ್ನು ಸ್ವರ್ಗದಂತೆಯೇ ಮಾಡಿ!”

> 14010027a ಇತ್ಯುಕ್ತಾಸ್ತೇ ಚಕ್ರುರಾಶು ಪ್ರತೀತಾ
       ದಿವೌಕಸಃ ಶಕ್ರವಾಕ್ಯಾನ್ನರೇಂದ್ರ।  
> 14010027c ತತೋ ವಾಕ್ಯಂ ಪ್ರಾಹ ರಾಜಾನಮಿಂದ್ರಃ
       ಪ್ರೀತೋ ರಾಜನ್ಪೂಜಯಾನೋ ಮರುತ್ತಮ್।।  

ನರೇಂದ್ರ! ಹೀಗೆ ಹೇಳಲು ದಿವೌಕಸರು ಶಕ್ರನ ಮಾತಿನಂತೆಯೇ ಎಲ್ಲವನ್ನೂ ಮಾಡಿದರು. ರಾಜನ್! ಆಗ ಇಂದ್ರನು ಸಂಪ್ರೀತನಾಗಿ ರಾಜ ಮರುತ್ತನನ್ನು ಗೌರವಿಸುತ್ತಾ ಹೀಗೆ ಹೇಳಿದನು:

> 14010028a ಏಷ ತ್ವಯಾಹಮಿಹ ರಾಜನ್ಸಮೇತ್ಯ
       ಯೇ ಚಾಪ್ಯನ್ಯೇ ತವ ಪೂರ್ವೇ ನರೇಂದ್ರಾಃ।  
> 14010028c ಸರ್ವಾಶ್ಚಾನ್ಯಾ ದೇವತಾಃ ಪ್ರೀಯಮಾಣಾ
       ಹವಿಸ್ತುಭ್ಯಂ ಪ್ರತಿಗೃಹ್ಣಂತು ರಾಜನ್।।  

“ರಾಜನ್! ನಾನು ಇಲ್ಲಿಗೆ ಬಂದು ನಿನ್ನೊಡನಿದ್ದೇನೆ. ಹಾಗೆಯೇ ನಿನ್ನ ಪೂರ್ವಜ ನರೇಂದ್ರರು ಕೂಡ ಇಲ್ಲಿಗೆ ಬಂದಿದ್ದಾರೆ. ರಾಜನ್! ಪ್ರೀತಿಯುಕ್ತರಾದ ಅನ್ಯ ದೇವತೆಗಳಲ್ಲೆರೂ ನೀನಿತ್ತ ಹವಿಸ್ಸನ್ನು ಸ್ವೀಕರಿಸುತ್ತಿದ್ದಾರೆ.

> 14010029a ಆಗ್ನೇಯಂ ವೈ ಲೋಹಿತಮಾಲಭಂತಾಂ
       ವೈಶ್ವದೇವಂ ಬಹುರೂಪಂ ವಿರಾಜನ್।  
> 14010029c ನೀಲಂ ಚೋಕ್ಷಾಣಂ ಮೇಧ್ಯಮಭ್ಯಾಲಭಂತಾಂ
       ಚಲಚ್ಚಿಶ್ನಂ ಮತ್ಪ್ರದಿಷ್ಟಂ ದ್ವಿಜೇಂದ್ರಾಃ।।  

ಅಗ್ನಿಯ ಹವಿಸ್ಸಾಗಿ ಕೆಂಪುಬಣ್ಣದ ಜಿಂಕೆಯನ್ನು ಆಲಂಭಿಸಲಿ. ವಿಶ್ವೇದೇವತೆಗಳಿಗೆ ಬಹುರೂಪದ ಜಿಂಕೆಯನ್ನು ಆಲಂಬಿಸಲಿ. ದ್ವಿಜೇಂದ್ರರು ನನಗಾಗಿ ಯಾಗಕ್ಕೆ ಅರ್ಹವಾದ ನೀಲಿ ಬಣ್ಣದ ಚಂಚಲ ಶಿಶ್ನವುಳ್ಳ ಗೂಳಿಯನ್ನು ಆಲಂಭಿಸಲಿ!”

> 14010030a ತತೋ ಯಜ್ಞೋ ವವೃಧೇ ತಸ್ಯ ರಾಜ್ಞೋ
       ಯತ್ರ ದೇವಾಃ ಸ್ವಯಮನ್ನಾನಿ ಜಹ್ರುಃ।  
> 14010030c ಯಸ್ಮಿನ್ಶಕ್ರೋ ಬ್ರಾಹ್ಮಣೈಃ ಪೂಜ್ಯಮಾನಃ
       ಸದಸ್ಯೋಽಭೂದ್ಧರಿಮಾನ್ದೇವರಾಜಃ।।  

ಆಗ ಆ ರಾಜನ ಯಜ್ಞವು ವೃದ್ಧಿಯಾಯಿತು. ದೇವತೆಗಳು ತಾವಾಗಿಯೇ ಹವಿಸ್ಸುಗಳನ್ನು ಸ್ವೀಕರಿಸಿದರು. ಹರಿದಶ್ವಗಳನ್ನೇರಿ ಬಂದಿದ್ದ ದೇವರಾಜ ಶಕ್ರನು ಬ್ರಾಹ್ಮಣರಿಂದ ಪೂಜಿಸಲ್ಪಟ್ಟು ಯಜ್ಞದ ಸದಸ್ಯನಾದನು.

> 14010031a ತತಃ ಸಂವರ್ತಶ್ಚಿತ್ಯಗತೋ ಮಹಾತ್ಮಾ
       ಯಥಾ ವಹ್ನಿಃ ಪ್ರಜ್ವಲಿತೋ ದ್ವಿತೀಯಃ।  
> 14010031c ಹವೀಂಷ್ಯುಚ್ಚೈರಾಹ್ವಯನ್ದೇವಸಂಘಾನ್
       ಜುಹಾವಾಗ್ನೌ ಮಂತ್ರವತ್ಸುಪ್ರತೀತಃ।।  

ಆಗ ಎರಡನೆಯ ಅಗ್ನಿಯೋ ಎಂಬಂತೆ ಪ್ರಜ್ವಲಿಸುತ್ತಿದ್ದ ಮಹಾತ್ಮ ಸಂವರ್ತನು ಯಜ್ಞೇಶ್ವರನಲ್ಲಿಗೆ ಹೋಗಿ ದೇವಸಂಘಗಳನ್ನು ಆಹ್ವಾನಿಸುತ್ತಾ ಮಂತ್ರಪೂರ್ವಕವಾಗಿ ಹವಿಸ್ಸುಗಳನ್ನು ಅಗ್ನಿಯಲ್ಲಿ ಆಹುತಿಮಾಡಿದನು.

> 14010032a ತತಃ ಪೀತ್ವಾ ಬಲಭಿತ್ಸೋಮಮಗ್ರ್ಯಂ
       ಯೇ ಚಾಪ್ಯನ್ಯೇ ಸೋಮಪಾ ವೈ ದಿವೌಕಸಃ।  
> 14010032c ಸರ್ವೇಽನುಜ್ಞಾತಾಃ ಪ್ರಯಯುಃ ಪಾರ್ಥಿವೇನ
       ಯಥಾಜೋಷಂ ತರ್ಪಿತಾಃ ಪ್ರೀತಿಮಂತಃ।।  

ಬಳಿಕ ಇಂದ್ರನೂ ಮತ್ತು ಸೋಮಪಾನಕ್ಕೆ ಅಧಿಕಾರಿಗಳಾಗಿದ್ದ ಇತರ ದಿವೌಕಸರೂ ಸೋಮಪಾನ ಮಾಡಿದರು. ಅನಂತರ ಎಲ್ಲರೂ ಪಾರ್ಥಿವನ ಅನುಜ್ಞೆಯನ್ನು ಪಡೆದು ಪ್ರಸನ್ನ ಚಿತ್ತರಾಗಿ ತಮ್ಮ ತಮ್ಮ ಸ್ಥಾನಗಳಿಗೆ ಪ್ರಯಾಣಮಾಡಿದರು.

> 14010033a ತತೋ ರಾಜಾ ಜಾತರೂಪಸ್ಯ ರಾಶೀನ್
       ಪದೇ ಪದೇ ಕಾರಯಾಮಾಸ ಹೃಷ್ಟಃ।  
> 14010033c ದ್ವಿಜಾತಿಭ್ಯೋ ವಿಸೃಜನ್ಭೂರಿ ವಿತ್ತಂ
       ರರಾಜ ವಿತ್ತೇಶ ಇವಾರಿಹಂತಾ।।  

ಅನಂತರ ಸಂತೋಷಗೊಂಡ ರಾಜನು ಬಂಗಾರದ ರಾಶಿಗಳನ್ನು ಪುನಃ ಪುನಃ ದ್ವಿಜಾತಿಯವರಿಗೆ ದಾನವನ್ನಾಗಿತ್ತನು. ಆಗ ಸಂಪತ್ತಿನಿಂದ ಕೂಡಿದ್ದ ಆ ಅರಿಹಂತಕನು ವಿತ್ತೇಶ ಕುಬೇರನಂತೆ ರಾರಾಜಿಸಿದನು.

> 14010034a ತತೋ ವಿತ್ತಂ ವಿವಿಧಂ ಸಂನಿಧಾಯ
       ಯಥೋತ್ಸಾಹಂ ಕಾರಯಿತ್ವಾ ಚ ಕೋಶಮ್।  
> 14010034c ಅನುಜ್ಞಾತೋ ಗುರುಣಾ ಸಂನಿವೃತ್ಯ
       ಶಶಾಸ ಗಾಮಖಿಲಾಂ ಸಾಗರಾಂತಾಮ್।।  

ಉತ್ಸಾಹದಿಂದ ವಿವಿಧ ಸಂಪತ್ತನ್ನು ದಾನಮಾಡಿದ ನಂತರ ಅಲ್ಲಿಯೇ ಒಂದು ಕೋಶವನ್ನು ನಿರ್ಮಿಸಿ ಉಳಿದ ಧನವನ್ನು ಕೂಡಿಟ್ಟನು. ಗುರು ಸಂವರ್ತನಿಂದ ಅನುಮತಿಯನ್ನು ಪಡೆದು ಹಿಂದಿರುಗಿ ಅವನು ಅಖಿಲ ಭೂಮಂಡಲವನ್ನು ಆಳಿದನು.

> 14010035a ಏವಂಗುಣಃ ಸಂಬಭೂವೇಹ ರಾಜಾ
       ಯಸ್ಯ ಕ್ರತೌ ತತ್ಸುವರ್ಣಂ ಪ್ರಭೂತಮ್।  
> 14010035c ತತ್ತ್ವಂ ಸಮಾದಾಯ ನರೇಂದ್ರ ವಿತ್ತಂ
       ಯಜಸ್ವ ದೇವಾಂಸ್ತರ್ಪಯಾನೋ ವಿಧಾನೈಃ।।  

ಈ ರೀತಿ ಆ ರಾಜನು ಗುಣಯುಕ್ತನಾಗಿದ್ದನು. ಅವನ ಕ್ರತುವಿನಲ್ಲಿ ಹೇರಳವಾದ ಸುವರ್ಣವಿದ್ದಿತ್ತು. ನರೇಂದ್ರ! ಆ ವಿತ್ತವನ್ನು ನೀನು ಪಡೆದು ಯಜ್ಞಮಾಡಿ ದೇವತೆಗಳನ್ನು ತೃಪ್ತಿಪಡಿಸು.””

> 14010036 ವೈಶಂಪಾಯನ ಉವಾಚ।  
14010036a ತತೋ ರಾಜಾ ಪಾಂಡವೋ ಹೃಷ್ಟರೂಪಃ
       ಶ್ರುತ್ವಾ ವಾಕ್ಯಂ ಸತ್ಯವತ್ಯಾಃ ಸುತಸ್ಯ।  
> 14010036c ಮನಶ್ಚಕ್ರೇ ತೇನ ವಿತ್ತೇನ ಯಷ್ಟುಂ
       ತತೋಽಮಾತ್ಯೈರ್ಮಂತ್ರಯಾಮಾಸ ಭೂಯಃ।।  

ವೈಶಂಪಾಯನನು ಹೇಳಿದನು: “ಸತ್ಯವತಿಯ ಸುತನ ಮಾತನ್ನು ಕೇಳಿ ರಾಜ ಪಾಂಡವನು ಹೃಷ್ಟರೂಪನಾಗಿ ಆ ವಿತ್ತದಿಂದ ಯಜ್ಞಮಾಡಲು ಮನಸ್ಸು ಮಾಡಿದನು. ಪುನಃ ಅಮಾತ್ಯರೊಂದಿಗೆ ಸಮಾಲೋಚನೆ ನಡೆಸಿದನು.”




<details><summary>ಸಮಾಪ್ತಿ</summary>



ಇತಿ ಶ್ರೀಮಹಾಭಾರತೇ ಅಶ್ವಮೇಧಿಕಪರ್ವಣಿ ಸಂವರ್ತಮರುತ್ತೀಯೇ ದಶಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಅಶ್ವಮೇಧಿಕಪರ್ವದಲ್ಲಿ ಸಂವರ್ತಮರುತ್ತೀಯ ಎನ್ನುವ ಹತ್ತನೇ ಅಧ್ಯಾಯವು.



</details>


