+++
title = "ಅಧ್ಯಾಯ 291: ಸೂರ್ಯಕುಂತೀಸಮಾಗಮಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಆರಣ್ಯಕ ಪರ್ವ**

**ಕುಂಡಲಾಹರಣ ಪರ್ವ**

**ಅಧ್ಯಾಯ 291**

</details>


<details><summary>ಸಾರ</summary>

ಕುಂತಿಯನ್ನು ಸೇರಿ ಅವಳಿಗೆ ಗರ್ಭವನ್ನಿತ್ತು ಸೂರ್ಯನು ಅಂತರ್ಧಾನನಾದುದು (1-26).

</details>


> 03291001 ವೈಶಂಪಾಯನ ಉವಾಚ।  
03291001a ಸಾ ತು ಕನ್ಯಾ ಬಹುವಿಧಂ ಬ್ರುವಂತೀ ಮಧುರಂ ವಚಃ।  
03291001c ಅನುನೇತುಂ ಸಹಸ್ರಾಂಶುಂ ನ ಶಶಾಕ ಮನಸ್ವಿನೀ।।

ವೈಶಂಪಾಯನನು ಹೇಳಿದನು: “ಆ ಮನಸ್ವಿನಿ ಕನ್ಯೆಯಾದರೋ ಬಹುವಿಧವಾಗಿ ಮಧುರ ವಚನಗಳಿಂದ ಮಾತನಾಡಿದರೂ ಸಹಸ್ರಾಂಶುವನ್ನು ಹಿಂದೆ ಕಳುಹಿಸಲು ಶಕ್ಯಳಾಗಲಿಲ್ಲ.

> 03291002a ನ ಶಶಾಕ ಯದಾ ಬಾಲಾ ಪ್ರತ್ಯಾಖ್ಯಾತುಂ ತಮೋನುದಂ।  
03291002c ಭೀತಾ ಶಾಪಾತ್ತತೋ ರಾಜನ್ದಧ್ಯೌ ದೀರ್ಘಮಥಾಂತರಂ।।

ರಾಜನ್! ಅವನನ್ನು ಹಿಂದೆ ಕಳುಹಿಸಲು ಅಶಕ್ಯಳಾದ ಬಾಲಕಿಯು ಶಾಪದಿಂದ ಭೀತಳಾಗಿ ಬಹಳ ಸಮಯದ ನಂತರ ಒಂದು ಉಪಾಯವನ್ನು ಕಂಡುಕೊಂಡಳು.

> 03291003a ಅನಾಗಸಃ ಪಿತುಃ ಶಾಪೋ ಬ್ರಾಹ್ಮಣಸ್ಯ ತಥೈವ ಚ।  
03291003c ಮನ್ನಿಮಿತ್ತಃ ಕಥಂ ನ ಸ್ಯಾತ್ಕ್ರುದ್ಧಾದಸ್ಮಾದ್ವಿಭಾವಸೋಃ।।

“ನನ್ನ ಕಾರಣದಿಂದ ವಿಭಾವಸುವಿನ ಕೋಪದಿಂದ ಅನಾಗಸ ತಂದೆ ಮತ್ತು ಆ ಬ್ರಾಹ್ಮಣರು ಶಾಪಹೊಂದದಂತೆ ತಡೆಯಲು ಏನು ಮಾಡಲಿ?

> 03291004a ಬಾಲೇನಾಪಿ ಸತಾ ಮೋಹಾದ್ಭೃಶಂ ಸಾಪಹ್ನವಾನ್ಯಪಿ।  
03291004c ನಾತ್ಯಾಸಾದಯಿತವ್ಯಾನಿ ತೇಜಾಂಸಿ ಚ ತಪಾಂಸಿ ಚ।।

ಬಾಲೆಯಾಗಿದ್ದರೂ, ಸತ್ಪುರುಷರ ತೇಜಸ್ಸು-ತಪಸ್ಸುಗಳು ಬಹಿರಂಗವಾಗಿದ್ದರೂ ಮೋಹದಿಂದ ಅವುಗಳನ್ನು ಮುಟ್ಟಲು ಹೋಗಬಾರದು.

> 03291005a ಸಾಹಮದ್ಯ ಭೃಶಂ ಭೀತಾ ಗೃಹೀತಾ ಚ ಕರೇ ಭೃಶಂ।  
03291005c ಕಥಂ ತ್ವಕಾರ್ಯಂ ಕುರ್ಯಾಂ ವೈ ಪ್ರದಾನಂ ಹ್ಯಾತ್ಮನಃ ಸ್ವಯಂ।।

ಇಂದು ನನ್ನ ಕೈಯನ್ನು ಅವನು ಗಟ್ಟಿಯಾಗಿ ಹಿಡಿದುಕೊಂಡಿದ್ದುದರಿಂದ ನಾನು ತುಂಬಾ ಭಯಭೀತಳಾಗಿದ್ದೇನೆ. ನನ್ನನ್ನು ನಾನೇ ಕೊಟ್ಟು ಹೇಗೆ ಈ ಅಕಾರ್ಯವನ್ನು ಮಾಡಲಿ?”

> 03291006a ಸೈವಂ ಶಾಪಪರಿತ್ರಸ್ತಾ ಬಹು ಚಿಂತಯತೀ ತದಾ।  
03291006c ಮೋಹೇನಾಭಿಪರೀತಾಂಗೀ ಸ್ಮಯಮಾನಾ ಪುನಃ ಪುನಃ।।

ಶಾಪಕ್ಕೆ ತುಂಬಾ ಹೆದರಿ ಬಹಳ ಚಿಂತಿಸುತ್ತಿದ್ದ ಅವಳು ಮೋಹದಿಂದ ದೇಹವು ನಡುಗುತ್ತಿರಲು ಪುನಃ ಪುನಃ ಮುಗುಳ್ನಗುತ್ತಿದ್ದಳು.

> 03291007a ತಂ ದೇವಮಬ್ರವೀದ್ಭೀತಾ ಬಂಧೂನಾಂ ರಾಜಸತ್ತಮ।  
03291007c ವ್ರೀಡಾವಿಹ್ವಲಯಾ ವಾಚಾ ಶಾಪತ್ರಸ್ತಾ ವಿಶಾಂ ಪತೇ।।

ರಾಜಸತ್ತಮ! ವಿಶಾಂಪತೇ! ಅವಳು ಬಂಧುಗಳಿಗೆ ಹೆದರಿ ದೇವನಿಗೆ ನಾಚಿ, ವಿಹ್ವಲಳಾಗಿ ಶಾಪಕ್ಕೆ ಹೆದರಿ ಈ ಮಾತುಗಳನ್ನು ಹೇಳಿದಳು.

> 03291008 ಕುಂತ್ಯುವಾಚ।  
03291008a ಪಿತಾ ಮೇ ಧ್ರಿಯತೇ ದೇವ ಮಾತಾ ಚಾನ್ಯೇ ಚ ಬಾಂಧವಾಃ।   
03291008c ನ ತೇಷು ಧ್ರಿಯಮಾಣೇಷು ವಿಧಿಲೋಪೋ ಭವೇದಯಂ।।

ಕುಂತಿಯು ಹೇಳಿದಳು: “ದೇವ! ನನ್ನ ತಂದೆಯೂ ತಾಯಿಯೂ ಮತ್ತು ಇತರ ಬಾಂಧವರೂ ಜೀವಿಸಿದ್ದಾರೆ. ಅವರು ಜೀವಿಸಿರುವಾಗ ಈ ವಿಧಿಲೋಪವು ಆಗಕೂಡದು.

> 03291009a ತ್ವಯಾ ಮೇ ಸಂಗಮೋ ದೇವ ಯದಿ ಸ್ಯಾದ್ವಿಧಿವರ್ಜಿತಃ।  
03291009c ಮನ್ನಿಮಿತ್ತಂ ಕುಲಸ್ಯಾಸ್ಯ ಲೋಕೇ ಕೀರ್ತಿರ್ನಶೇತ್ತತಃ।।

ದೇವ! ಒಂದುವೇಳೆ ನನ್ನ ಮತ್ತು ನಿನ್ನ ಸಂಗಮವು ವಿಧಿವರ್ಜಿತವಾಗಿದ್ದರೆ ನನ್ನ ಕಾರಣದಿಂದ ಲೋಕದಲ್ಲಿ ಈ ಕುಲದ ಕೀರ್ತಿಯು ನಾಶವಾಗುತ್ತದೆ.

> 03291010a ಅಥ ವಾ ಧರ್ಮಮೇತಂ ತ್ವಂ ಮನ್ಯಸೇ ತಪತಾಂ ವರ।  
03291010c ಋತೇ ಪ್ರದಾನಾದ್ಬಂಧುಭ್ಯಸ್ತವ ಕಾಮಂ ಕರೋಮ್ಯಹಂ।।

ಅಥವಾ ತಪಸ್ವಿಗಳಲ್ಲಿ ಶ್ರೇಷ್ಠನೇ! ಇದು ಧರ್ಮವೆಂದೇ ನೀನು ತಿಳಿದರೆ ನನ್ನ ಬಂಧುಗಳಿಂದ ಕೊಡಲ್ಪಡದೇ ನಿನಗಿಷ್ಟವಾದುದನ್ನು ಮಾಡುತ್ತೇನೆ.

> 03291011a ಆತ್ಮಪ್ರದಾನಂ ದುರ್ಧರ್ಷ ತವ ಕೃತ್ವಾ ಸತೀ ತ್ವಹಂ।  
03291011c ತ್ವಯಿ ಧರ್ಮೋ ಯಶಶ್ಚೈವ ಕೀರ್ತಿರಾಯುಶ್ಚ ದೇಹಿನಾಂ।।

ದುರ್ದರ್ಷ! ನಾನು ನಿನಗೆ ನನ್ನನ್ನು ಕೊಟ್ಟುಕೊಂಡರೂ ಸತಿಯಾಗಿಯೇ ಇರುತ್ತೇನೆ. ಯಾಕೆಂದರೆ ನಿನ್ನಲ್ಲಿ ದೇಹಿಗಳ ಧರ್ಮ, ಯಶಸ್ಸು, ಕೀರ್ತಿ ಮತ್ತು ಆಯಸ್ಸುಗಳು ಇವೆ.”

> 03291012 ಸೂರ್ಯ ಉವಾಚ।  
03291012a ನ ತೇ ಪಿತಾ ನ ತೇ ಮಾತಾ ಗುರವೋ ವಾ ಶುಚಿಸ್ಮಿತೇ।   
03291012c ಪ್ರಭವಂತಿ ವರಾರೋಹೇ ಭದ್ರಂ ತೇ ಶೃಣು ಮೇ ವಚಃ।।

ಸೂರ್ಯನು ಹೇಳಿದನು: “ಶುಚಿಸ್ಮಿತೇ! ನಿನ್ನ ತಂದೆಯಾಗಲೀ ತಾಯಿಯಾಗಲೀ ಮತ್ತು ಹಿರಿಯರಾಗಲೀ ಶಕ್ಯರಿಲ್ಲ. ವರಾರೋಹೇ! ನಿನಗೆ ಮಂಗಳವಾಗಲಿ! ನನ್ನ ಮಾತನ್ನು ಕೇಳು.

> 03291013a ಸರ್ವಾನ್ಕಾಮಯತೇ ಯಸ್ಮಾತ್ಕನೇರ್ಧಾತೋಶ್ಚ ಭಾಮಿನಿ।  
03291013c ತಸ್ಮಾತ್ಕನ್ಯೇಹ ಸುಶ್ರೋಣಿ ಸ್ವತಂತ್ರಾ ವರವರ್ಣಿನಿ।।

ಭಾಮಿನಿ! ಸುಶ್ರೋಣೀ! ವರವರ್ಣಿನೀ! ಎಲ್ಲ ಕಾಮಗಳೆಂಬ ಅರ್ಥವುಳ್ಳ ಕನೇ ಎಂಬ ಧಾತುವಿನಿಂದ ಬಂದಿದ್ದುದಕ್ಕೆ ಕನ್ಯೆಯನ್ನು ಸ್ವತಂತ್ರಳೆಂದು ಹೇಳುತ್ತಾರೆ.

> 03291014a ನಾಧರ್ಮಶ್ಚರಿತಃ ಕಶ್ಚಿತ್ತ್ವಯಾ ಭವತಿ ಭಾಮಿನಿ।  
03291014c ಅಧರ್ಮಂ ಕುತ ಏವಾಹಂ ಚರೇಯಂ ಲೋಕಕಾಮ್ಯಯಾ।।

ಭಾಮಿನಿ! ಇದರಲ್ಲಿ ನಿನ್ನಿಂದ ಯಾವುದೇ ಅಧರ್ಮವು ನಡೆಯುವುದಿಲ್ಲ. ಲೋಕಕಾಮದಿಂದ ನಡೆಯುವ ನಾನು ಅಧರ್ಮವನ್ನು ಹೇಗೆ ಮಾಡಿಯೇನು?

> 03291015a ಅನಾವೃತಾಃ ಸ್ತ್ರಿಯಃ ಸರ್ವಾ ನರಾಶ್ಚ ವರವರ್ಣಿನಿ।  
03291015c ಸ್ವಭಾವ ಏಷ ಲೋಕಾನಾಂ ವಿಕಾರೋಽನ್ಯ ಇತಿ ಸ್ಮೃತಃ।।

ವರವರ್ಣಿನೀ! ಎಲ್ಲ ಸ್ತ್ರೀಯರೂ ನರರೂ ಅನಾವೃತರು. ಲೋಕಗಳ ಸ್ವಭಾವವೇ ಇದು. ಬೇರೆ ರೀತಿಯಲ್ಲಿಲ್ಲ ಎಂದು ಸ್ಮೃತಿಗಳು ಹೇಳುತ್ತವೆ.

> 03291016a ಸಾ ಮಯಾ ಸಹ ಸಂಗಮ್ಯ ಪುನಃ ಕನ್ಯಾ ಭವಿಷ್ಯಸಿ।  
03291016c ಪುತ್ರಶ್ಚ ತೇ ಮಹಾಬಾಹುರ್ವವಿಷ್ಯತಿ ಮಹಾಯಶಾಃ।।

ನನ್ನೊಡನೆ ಕೂಡಿ ಪುನಃ ಕನ್ಯೆಯಾಗುತ್ತೀಯೆ. ನಿನ್ನ ಮಗನು ಮಹಾಬಾಹುವೂ ಮಹಾಯಶಸ್ವಿಯೂ ಆಗುತ್ತಾನೆ.”

> 03291017 ಕುಂತ್ಯುವಾಚ।  
03291017a ಯದಿ ಪುತ್ರೋ ಮಮ ಭವೇತ್ತ್ವತ್ತಃ ಸರ್ವತಮೋಪಹ।  
03291017c ಕುಂಡಲೀ ಕವಚೀ ಶೂರೋ ಮಹಾಬಾಹುರ್ಮಹಾಬಲಃ।।

ಕುಂತಿಯು ಹೇಳಿದಳು: “ಸರ್ವಕತ್ತಲೆಯನ್ನೂ ಕಳೆಯುವವನೇ! ನಿನ್ನಿಂದ ಪಡೆದ ನನ್ನ ಪುತ್ರನು ಕುಂಡಲಿಯಾಗಿದ್ದು, ಕವಚಿಯಾಗಿದ್ದು, ಶೂರನೂ, ಮಹಾಬಾಹುವೂ, ಮಹಾಬಲನೂ ಆಗಲಿ.”

> 03291018 ಸೂರ್ಯ ಉವಾಚ।  
03291018a ಭವಿಷ್ಯತಿ ಮಹಾಬಾಹುಃ ಕುಂಡಲೀ ದಿವ್ಯವರ್ಮಭೃತ್।  
03291018c ಉಭಯಂ ಚಾಮೃತಮಯಂ ತಸ್ಯ ಭದ್ರೇ ಭವಿಷ್ಯತಿ।।

ಸೂರ್ಯನು ಹೇಳಿದನು: “ಭದ್ರೇ! ಅವನು ಮಹಾಬಾಹುವೂ, ಮತ್ತು ಧರಿಸಿದ ಕುಂಡಲ ದಿವ್ಯಕವಚಗಳೆರಡೂ ಅಮೃತ ಮಯವಾಗಿರುತ್ತವೆ.”

> 03291019 ಕುಂತ್ಯುವಾಚ।  
03291019a ಯದ್ಯೇತದಮೃತಾದಸ್ತಿ ಕುಂಡಲೇ ವರ್ಮ ಚೋತ್ತಮಂ।  
03291019c ಮಮ ಪುತ್ರಸ್ಯ ಯಂ ವೈ ತ್ವಂ ಮತ್ತ ಉತ್ಪಾದಯಿಷ್ಯಸಿ।।

ಕುಂತಿಯು ಹೇಳಿದಳು: “ನನ್ನ ಪುತ್ರನ ಉತ್ತಮ ಕುಂಡಲ ಕವಚಗಳು ಅಮೃತಮಯವಾಗಿರುತ್ತವೆಯೆಂದಾದರೆ ಅವನನ್ನು ನನ್ನಲ್ಲಿ ಹುಟ್ಟಿಸು.

> 03291020a ಅಸ್ತು ಮೇ ಸಂಗಮೋ ದೇವ ಯಥೋಕ್ತಂ ಭಗವನ್ಸ್ತ್ವಯಾ।  
03291020c ತ್ವದ್ವೀರ್ಯರೂಪಸತ್ತ್ವೌಜಾ ಧರ್ಮಯುಕ್ತೋ ಭವೇತ್ಸ ಚ।।

ದೇವ! ಭಗವನ್! ನೀನು ಹೇಳಿದಂತೆ ನಿನ್ನೊಡನೆ ನನ್ನ ಸಂಗಮವಾಗಲಿ. ಅವನು ವೀರ್ಯದಲ್ಲಿ, ರೂಪದಲ್ಲಿ, ಸತ್ವದಲ್ಲಿ, ತೇಜಸ್ಸಿನಲ್ಲಿ ನಿನ್ನ ಹಾಗೆಯೇ ಆಗಲಿ. ಧರ್ಮಯುಕ್ತನಾಗಿರಲಿ.”

> 03291021 ಸೂರ್ಯ ಉವಾಚ।  
03291021a ಅದಿತ್ಯಾ ಕುಂಡಲೇ ರಾಜ್ಞಿ ದತ್ತೇ ಮೇ ಮತ್ತಕಾಶಿನಿ।  
03291021c ತೇಽಸ್ಯ ದಾಸ್ಯಾಮಿ ವೈ ಭೀರು ವರ್ಮ ಚೈವೇದಮುತ್ತಮಂ।।

ಸೂರ್ಯನು ಹೇಳಿದನು: “ರಾಣಿ! ಮತ್ತಕಾಶಿನೀ! ಭೀರು! ಅದಿತಿಯು ನನಗೆ ಕೊಟ್ಟಿದ್ದ ಕುಂಡಲಗಳನ್ನೂ ಅನುತ್ತಮ ಕವಚವನ್ನೂ ಅವನಿಗೆ ನೀಡುತ್ತೇನೆ.”

> 03291022 ಪೃಥೋವಾಚ।  
03291022a ಪರಮಂ ಭಗವನ್ದೇವ ಸಂಗಮಿಷ್ಯೇ ತ್ವಯಾ ಸಹ।  
03291022c ಯದಿ ಪುತ್ರೋ ಭವೇದೇವಂ ಯಥಾ ವದಸಿ ಗೋಪತೇ।।

ಪೃಥೆಯು ಹೇಳಿದಳು: “ಪರಮ ಭಗವನ್! ದೇವ! ಗೋಪತೇ! ನೀನು ಹೇಳಿದಂಥ ಪುತ್ರನಾಗುತ್ತಾನೆಂದರೆ ನಾನು ನಿನ್ನೊಡನೆ ಕೂಡುತ್ತೇನೆ.””

> 03291023 ವೈಶಂಪಾಯನ ಉವಾಚ।  
03291023a ತಥೇತ್ಯುಕ್ತ್ವಾ ತು ತಾಂ ಕುಂತೀಮಾವಿವೇಶ ವಿಹಂಗಮಃ।  
03291023c ಸ್ವರ್ಭಾನುಶತ್ರುರ್ಯೋಗಾತ್ಮಾ ನಾಭ್ಯಾಂ ಪಸ್ಪರ್ಶ ಚೈವ ತಾಂ।।

ವೈಶಂಪಾಯನನು ಹೇಳಿದನು: “ಹಾಗೆಯೇ ಆಗಲೆಂದು ಹೇಳಿ ಆ ವಿಹಂಗಮನು ಕುಂತಿಯನ್ನು ಪ್ರವೇಶಿಸಿದನು. ಆ ಸ್ವರ್ಭಾನುಶತ್ರು ಯೋಗಾತ್ಮನು ಅವಳ ಹೊಕ್ಕಳನ್ನು ಮುಟ್ಟಿದನು.

> 03291024a ತತಃ ಸಾ ವಿಹ್ವಲೇವಾಸೀತ್ಕನ್ಯಾ ಸೂರ್ಯಸ್ಯ ತೇಜಸಾ।  
03291024c ಪಪಾತಾಥ ಚ ಸಾ ದೇವೀ ಶಯನೇ ಮೂಢಚೇತನಾ।।

ಆಗ ಆ ದೇವಿ ಕನ್ಯೆಯು ಸೂರ್ಯನ ತೇಜಸ್ಸಿನಿಂದ ವಿಹ್ವಲಳಾಗಿ ಮೂಢಚೇತನಳಾಗಿ ಹಾಸಿಗೆಯ ಮೇಲೆ ಬಿದ್ದಳು.”

> 03291025 ಸೂರ್ಯ ಉವಾಚ।  
03291025a ಸಾಧಯಿಷ್ಯಾಮಿ ಸುಶ್ರೋಣಿ ಪುತ್ರಂ ವೈ ಜನಯಿಷ್ಯಸಿ।  
03291025c ಸರ್ವಶಸ್ತ್ರಭೃತಾಂ ಶ್ರೇಷ್ಠಂ ಕನ್ಯಾ ಚೈವ ಭವಿಷ್ಯಸಿ।।

ಸೂರ್ಯನು ಹೇಳಿದನು: “ಸುಶ್ರೋಣೀ! ಮುಗಿಸುತ್ತಿದ್ದೇನೆ. ನಿನಗೆ ಪುತ್ರನು ಜನಿಸುತ್ತಾನೆ. ಕನ್ಯೇ! ಶಸ್ತ್ರಭೃತರೆಲ್ಲರಲ್ಲಿ ಶ್ರೇಷ್ಠನಾಗುತ್ತಾನೆ.””

> 03291026 ವೈಶಂಪಾಯನ ಉವಾಚ।  
03291026a ತತಃ ಸಾ ವ್ರೀಡಿತಾ ಬಾಲಾ ತದಾ ಸೂರ್ಯಮಥಾಬ್ರವೀತ್।  
03291026c ಏವಮಸ್ತ್ವಿತಿ ರಾಜೇಂದ್ರ ಪ್ರಸ್ಥಿತಂ ಭೂರಿವರ್ಚಸಂ।।

ವೈಶಂಪಾಯನನು ಹೇಳಿದನು: “ಆಗ ನಾಚಿಕೆಯಿಂದ ಆ ಬಾಲಕಿಯು ಹಾಗೆಯೇ ಆಗಲೆಂದು ಸೂರ್ಯನಿಗೆ ಹೇಳಿದಳು. ರಾಜೇಂದ್ರ! ಅನಂತರ ಭೂರಿವರ್ಚಸ ಸೂರ್ಯನು ಮುಂದುವರೆದನು.

> 03291027a ಇತಿ ಸ್ಮೋಕ್ತಾ ಕುಂತಿರಾಜಾತ್ಮಜಾ ಸಾ।
	ವಿವಸ್ವಂತಂ ಯಾಚಮಾನಾ ಸಲಜ್ಜಾ।  
> 03291027c ತಸ್ಮಿನ್ಪುಣ್ಯೇ ಶಯನೀಯೇ ಪಪಾತ।
	ಮೋಹಾವಿಷ್ಟಾ ಭಜ್ಯಮಾನಾ ಲತೇವ।।  

ಈ ರೀತಿ ಭರವಸೆಯನ್ನು ಪಡೆದ ಕುಂತಿರಾಜನ ಮಗಳು ವಿವಸ್ವತನನ್ನು ಯಾಚಿಸುವುದರಲ್ಲಿ ಲಜ್ಜಿತಳಾಗಿ, ಮೋಹಾವಿಷ್ಟಳಾಗಿ, ತುಂಡರಿಸಿದ ಲತೆಯಂತೆ ಆ ಪುಣ್ಯ ಶಯನದಲ್ಲಿ ಬಿದ್ದಳು.

> 03291028a ತಾಂ ತಿಗ್ಮಾಂಶುಸ್ತೇಜಸಾ ಮೋಹಯಿತ್ವಾ।
	ಯೋಗೇನಾವಿಷ್ಯಾತ್ಮಸಂಸ್ಥಾಂ ಚಕಾರ।  
> 03291028c ನ ಚೈವೈನಾಂ ದೂಷಯಾಮಾಸ ಭಾನುಃ।
	ಸಂಜ್ಞಾಂ ಲೇಭೇ ಭೂಯ ಏವಾಥ ಬಾಲಾ।।  

ತಿಗ್ಮಾಂಶುವು ತೇಜಸ್ಸಿನಿಂದ ಅವಳನ್ನು ಮೋಹಿಸುತ್ತಾ ಯೋಗದಿಂದ ಅವಳನ್ನು ಪ್ರವೇಶಿಸಿ ಗರ್ಭಿಣಿಯನ್ನಾಗಿ ಮಾಡಿದನು. ಆದರೆ ಆ ಭಾನುವು ಅವಳನ್ನು ದೂಷಿಸಲಿಲ್ಲ. ಮತ್ತು ಆ ಬಾಲಕಿಯು ಪುನಃ ತನ್ನ ಸಂಜ್ಞೆಗಳನ್ನು ಪಡೆದಳು.”


<details><summary>ಸಮಾಪ್ತಿ</summary>


ಇತಿ ಶ್ರೀ ಮಹಾಭಾರತೇ ಆರಣ್ಯಕ ಪರ್ವಣಿ ಕುಂಡಲಾಹರಣ ಪರ್ವಣಿ ಸೂರ್ಯಕುಂತೀಸಮಾಗಮೇ ಏಕನವತ್ಯಧಿಕದ್ವಿಶತತಮೋಽಧ್ಯಾಯಃ।  
ಇದು ಮಹಾಭಾರತದ ಆರಣ್ಯಕ ಪರ್ವದಲ್ಲಿ ಕುಂಡಲಾಹರಣ ಪರ್ವದಲ್ಲಿ ಸೂರ್ಯಕುಂತೀಸಮಾಗಮದಲ್ಲಿ ಇನ್ನೂರಾತೊಂಭತ್ತೊಂದನೆಯ ಅಧ್ಯಾಯವು.


</details>
