+++
title = "073"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಅನುಶಾಸನ ಪರ್ವ**

**ದಾನಧರ್ಮ ಪರ್ವ**

**ಅಧ್ಯಾಯ 73**


</details>

<details><summary>ಸಾರ</summary>

ಗೋವನ್ನು ಕದ್ದವನಿಗೆ ದೊರೆಯುವ ಫಲಗಳನ್ನು ಬ್ರಹ್ಮನು ಇಂದ್ರನಿಗೆ ಹೇಳಿದುದು (1-15).


</details>



> 13073001 ಇಂದ್ರ ಉವಾಚ।   
13073001a ಜಾನನ್ಯೋ ಗಾಮಪಹರೇದ್ವಿಕ್ರೀಯಾದ್ವಾರ್ಥಕಾರಣಾತ್।  
13073001c ಏತದ್ವಿಜ್ಞಾತುಮಿಚ್ಚಾಮಿ ಕಾ ನು ತಸ್ಯ ಗತಿರ್ಭವೇತ್।।

ಇಂದ್ರನು ಹೇಳಿದನು: “ತಿಳಿದೂ ಹಣದಾಸೆಯಿಂದ ಇನ್ನೊಬ್ಬನ ಹಸುವನ್ನು ಕದ್ದು ಅದನ್ನು ಬೇರೊಬ್ಬನಿಗೆ ಮಾರುವವನಿಗೆ ಎಂತಹ ಗತಿಯು ಪ್ರಾಪ್ತವಾಗುತ್ತದೆ? ಇದನ್ನು ತಿಳಿದುಕೊಳ್ಳಲು ಇಚ್ಛಿಸುತ್ತೇನೆ.”

> 13073002 ಬ್ರಹ್ಮೋವಾಚ।   
13073002a ಭಕ್ಷಾರ್ಥಂ ವಿಕ್ರಯಾರ್ಥಂ ವಾ ಯೇಽಪಹಾರಂ ಹಿ ಕುರ್ವತೇ।  
13073002c ದಾನಾರ್ಥಂ ವಾ ಬ್ರಾಹ್ಮಣಾಯ ತತ್ರೇದಂ ಶ್ರೂಯತಾಂ ಫಲಮ್।।

ಬ್ರಹ್ಮನು ಹೇಳಿದನು: “ತಿನ್ನುವುದಕ್ಕಾಗಲೀ, ಮಾರುವುದಕ್ಕಾಗಲೀ, ಬ್ರಾಹ್ಮಣರಿಗೆ ದಾನವನ್ನು ಕೊಡುವುದಕ್ಕಾಗಲೀ ಬೇರೆಯವನ ಹಸುವನ್ನು ಕದ್ದವನಿಗೆ ಪ್ರಾಪ್ತವಾಗುವ ಫಲವನ್ನು ಕೇಳು.

> 13073003a ವಿಕ್ರಯಾರ್ಥಂ ಹಿ ಯೋ ಹಿಂಸ್ಯಾದ್ಭಕ್ಷಯೇದ್ವಾ ನಿರಂಕುಶಃ।  
13073003c ಘಾತಯಾನಂ ಹಿ ಪುರುಷಂ ಯೇಽನುಮನ್ಯೇಯುರರ್ಥಿನಃ।।

ಮಾರುವ ಸಲುವಾಗಿ ಗೋವನ್ನು ಹಿಂಸಿಸುವ ಅಥವಾ ತಿನ್ನುವ ಮತ್ತು ಕಟುಕನಿಗೆ ದೊರಕಿಸುವ ನಿರಂಕುಶ ಪುರುಷನು ಮಹಾಪಾಪಕ್ಕೆ ಭಾಗಿಯಾಗುತ್ತಾನೆ.

> 13073004a ಘಾತಕಃ ಖಾದಕೋ ವಾಪಿ ತಥಾ ಯಶ್ಚಾನುಮನ್ಯತೇ।  
13073004c ಯಾವಂತಿ ತಸ್ಯಾ ಲೋಮಾನಿ ತಾವದ್ವರ್ಷಾಣಿ ಮಜ್ಜತಿ।।

ಗೋ ಘಾತಕ, ಖಾದಕ ಮತ್ತು ಗೋಹತ್ಯೆಗೆ ಅನುಮತಿಯನ್ನು ನೀಡುವವನು ಆ ಗೋವಿನಲ್ಲಿ ಎಷ್ಟು ರೋಮಗಳಿವೆಯೋ ಅಷ್ಟು ವರ್ಷಗಳ ಕಾಲ ನರಕದಲ್ಲಿ ಮುಳುಗಿರುತ್ತಾನೆ.

> 13073005a ಯೇ ದೋಷಾ ಯಾದೃಶಾಶ್ಚೈವ ದ್ವಿಜಯಜ್ಞೋಪಘಾತಕೇ।  
13073005c ವಿಕ್ರಯೇ ಚಾಪಹಾರೇ ಚ ತೇ ದೋಷಾ ವೈ ಸ್ಮೃತಾಃ ಪ್ರಭೋ।।

ದ್ವಿಜನ ಯಜ್ಞವನ್ನು ಹಾಳುಮಾಡುವವನಿಗೆ ದೊರೆಯುವ ದೋಷಗಳು ಅಷ್ಟೇ ಪ್ರಮಾಣದಲ್ಲಿ ಗೋವನ್ನು ಕದಿಯುವವನಿಗೂ ಮತ್ತು ಮಾರುವವನಿಗೂ ಉಂಟಾಗುತ್ತವೆ.

> 13073006a ಅಪಹೃತ್ಯ ತು ಯೋ ಗಾಂ ವೈ ಬ್ರಾಹ್ಮಣಾಯ ಪ್ರಯಚ್ಚತಿ।  
13073006c ಯಾವದ್ದಾನೇ ಫಲಂ ತಸ್ಯಾಸ್ತಾವನ್ನಿರಯಮೃಚ್ಚತಿ।।

ಗೋವನ್ನು ಅಪಹರಿಸಿ ಬ್ರಾಹ್ಮಣನಿಗೆ ದಾನಮಾಡುವನು ತಾನೇ ಸಂಪಾದಿಸಿದ ಗೋವನ್ನು ದಾನಮಾಡುವುದರಿಂದ ದೊರಕುವ ಪುಣ್ಯವು ಎಷ್ಟು ವರ್ಷಗಳಿರುವುದೋ ಅಷ್ಟು ವರ್ಷಗಳು ನರಕದಲ್ಲಿಯೇ ಮುಳುಗಿರುತ್ತಾನೆ.

> 13073007a ಸುವರ್ಣಂ ದಕ್ಷಿಣಾಮಾಹುರ್ಗೋಪ್ರದಾನೇ ಮಹಾದ್ಯುತೇ।  
13073007c ಸುವರ್ಣಂ ಪರಮಂ ಹ್ಯುಕ್ತಂ ದಕ್ಷಿಣಾರ್ಥಮಸಂಶಯಮ್।।

ಮಹಾದ್ಯುತೇ! ಗೋದಾನದಲ್ಲಿ ಸುವರ್ಣ ದಕ್ಷಿಣೆಯನ್ನು ಸೇರಿಸಿ ಕೊಡಬೇಕೆಂದಿದೆ. ದಕ್ಷಿಣೆಯಾಗಿ ಸುವರ್ಣವೇ ಶ್ರೇಷ್ಠವೆನ್ನುತ್ತಾರೆ. ಅದರಲ್ಲಿ ಸಂಶಯವೇ ಇಲ್ಲ.

> 13073008a ಗೋಪ್ರದಾನಂ ತಾರಯತೇ ಸಪ್ತ ಪೂರ್ವಾಂಸ್ತಥಾ ಪರಾನ್।  
13073008c ಸುವರ್ಣಂ ದಕ್ಷಿಣಾಂ ದತ್ತ್ವಾ ತಾವದ್ದ್ವಿಗುಣಮುಚ್ಯತೇ।।

ಗೋದಾನದಿಂದ ಹಿಂದಿನ ಮತ್ತು ಮುಂದಿನ ಏಳು ಪೀಳಿಗೆಗಳ ಉದ್ಧಾರವಾಗುತ್ತದೆ. ಸುವರ್ಣದಕ್ಷಿಣೆಯನ್ನು ನೀಡಿ ಗೋದಾನಮಾಡಿದರೆ ಅದರ ಫಲವು ದ್ವಿಗುಣವಾಗುತದೆ ಎಂದು ಹೇಳುತ್ತಾರೆ.

> 13073009a ಸುವರ್ಣಂ ಪರಮಂ ದಾನಂ ಸುವರ್ಣಂ ದಕ್ಷಿಣಾ ಪರಾ।  
13073009c ಸುವರ್ಣಂ ಪಾವನಂ ಶಕ್ರ ಪಾವನಾನಾಂ ಪರಂ ಸ್ಮೃತಮ್।।

ಶಕ್ರ! ಸುವರ್ಣವು ಪರಮ ದಾನವೆಂದೂ, ಸುವರ್ಣವು ಪರಮ ದಕ್ಷಿಣೆಯೆಂದೂ, ಸುವರ್ಣವು ಪಾವನವಾದವುಗಳಿಂತ ಪಾವನವೆಂದೂ ಸ್ಮೃತಿಯಿದೆ.

> 13073010a ಕುಲಾನಾಂ ಪಾವನಂ ಪ್ರಾಹುರ್ಜಾತರೂಪಂ ಶತಕ್ರತೋ।  
13073010c ಏಷಾ ಮೇ ದಕ್ಷಿಣಾ ಪ್ರೋಕ್ತಾ ಸಮಾಸೇನ ಮಹಾದ್ಯುತೇ।।

ಶತಕ್ರತೋ! ಸುವರ್ಣವು ಕುಲಗಳನ್ನೇ ಪವಿತ್ರಗೊಳಿಸುತ್ತದೆ ಎಂದು ಹೇಳುತ್ತಾರೆ. ಮಹಾದ್ಯುತೇ! ಹೀಗೆ ನಾನು ನಿನಗೆ ಸುವರ್ಣದಕ್ಷಿಣೆಯ ಕುರಿತು ಸಂಕ್ಷಿಪ್ತವಾಗಿ ಹೇಳಿದ್ದೇನೆ.””

> 13073011 ಭೀಷ್ಮ ಉವಾಚ।   
13073011a ಏತತ್ಪಿತಾಮಹೇನೋಕ್ತಮಿಂದ್ರಾಯ ಭರತರ್ಷಭ।  
13073011c ಇಂದ್ರೋ ದಶರಥಾಯಾಹ ರಾಮಾಯಾಹ ಪಿತಾ ತಥಾ।।

ಭೀಷ್ಮನು ಹೇಳಿದನು: “ಭರತರ್ಷಭ! ಹೀಗೆ ಇದನ್ನು ಪಿತಾಮಹನು ಇಂದ್ರನಿಗೆ ಹೇಳಿದನು. ಇಂದ್ರನು ದಶರಥನಿಗೆ ಹೇಳಿದನು. ಹಾಗೆಯೇ ತಂದೆಯು ರಾಮನಿಗೆ ಹೇಳಿದನು.

> 13073012a ರಾಘವೋಽಪಿ ಪ್ರಿಯಭ್ರಾತ್ರೇ ಲಕ್ಷ್ಮಣಾಯ ಯಶಸ್ವಿನೇ।  
13073012c ಋಷಿಭ್ಯೋ ಲಕ್ಷ್ಮಣೇನೋಕ್ತಮರಣ್ಯೇ ವಸತಾ ವಿಭೋ।।

ರಾಘವನಾದರೋ ಇದನ್ನು ತನ್ನ ಪ್ರಿಯ ಭ್ರಾತಾ ಯಶಸ್ವಿನೀ ಲಕ್ಷ್ಮಣನಿಗೆ ಹೇಳಿದನು. ವಿಭೋ! ಅರಣ್ಯದಲ್ಲಿ ವಾಸಿಸುತ್ತಿರುವಾಗ ಲಕ್ಷ್ಮಣನು ಇದನ್ನು ಋಷಿಗಳಿಗೆ ಹೇಳಿದನು.

> 13073013a ಪಾರಂಪರ್ಯಾಗತಂ ಚೇದಮೃಷಯಃ ಸಂಶಿತವ್ರತಾಃ।  
13073013c ದುರ್ಧರಂ ಧಾರಯಾಮಾಸೂ ರಾಜಾನಶ್ಚೈವ ಧಾರ್ಮಿಕಾಃ।  
13073013e ಉಪಾಧ್ಯಾಯೇನ ಗದಿತಂ ಮಮ ಚೇದಂ ಯುಧಿಷ್ಠಿರ।।

ಪಾರಂಪರಾಗತವಾಗಿ ಬಂದ ಈ ಕಠೋರ ವ್ರತವನ್ನು ಸಂಶಿತವ್ರತ ಋಷಿಗಳೂ ಮತ್ತು ಧಾರ್ಮಿಕ ರಾಜರೂ ತಮ್ಮದಾಗಿಸಿಕೊಂಡರು.

> 13073014a ಯ ಇದಂ ಬ್ರಾಹ್ಮಣೋ ನಿತ್ಯಂ ವದೇದ್ಬ್ರಾಹ್ಮಣಸಂಸದಿ।  
13073014c ಯಜ್ಞೇಷು ಗೋಪ್ರದಾನೇಷು ದ್ವಯೋರಪಿ ಸಮಾಗಮೇ।।  
13073015a ತಸ್ಯ ಲೋಕಾಃ ಕಿಲಾಕ್ಷಯ್ಯಾ ದೈವತೈಃ ಸಹ ನಿತ್ಯದಾ।  
13073015c ಇತಿ ಬ್ರಹ್ಮಾ ಸ ಭಗವಾನುವಾಚ ಪರಮೇಶ್ವರಃ।।

ಇದನ್ನು ನಿತ್ಯವೂ ಯಜ್ಞಗಳಲ್ಲಿ ಮತ್ತು ಗೋದಾನಗಳಲ್ಲಿ ಬ್ರಾಹ್ಮಣಸಂಸದಿಯಲ್ಲಿ ಮತ್ತು ಇಬ್ಬರ ಸಮಾಗಮದಲ್ಲಿ ಹೇಳುವವನಿಗೆ ಅಕ್ಷಯ ಪುಣ್ಯಲೋಕಗಳು ಲಭಿಸುತ್ತವೆ ಮತ್ತು ಅವನು ಅಲ್ಲಿ ನಿತ್ಯವೂ ದೇವತೆಗಳ ಸಹಿತ ಮೋದಿಸುತ್ತಾನೆ. ಹೀಗೆ ಭಗವಾನ್ ಪರಮೇಶ್ವರ ಬ್ರಹ್ಮನು ಹೇಳಿದನು.”


<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಅನುಶಾಸನ ಪರ್ವಣಿ ದಾನಧರ್ಮ ಪರ್ವಣಿ ತ್ರಿಸಪ್ತತಿತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಅನುಶಾಸನ ಪರ್ವದಲ್ಲಿ ದಾನಧರ್ಮ ಪರ್ವದಲ್ಲಿ ಎಪ್ಪತ್ಮೂರನೇ ಅಧ್ಯಾಯವು.


</details>

