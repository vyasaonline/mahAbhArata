+++
title = "148: ಧರ್ಮಪ್ರಮಾಣಕಥನಃ"
+++

<details><summary>ಪ್ರವೇಶ</summary>


।।   ಓಂ ಓಂ ನಮೋ ನಾರಾಯಣಾಯ।।   ಶ್ರೀ ವೇದವ್ಯಾಸಾಯ ನಮಃ ।।

ಶ್ರೀ ಕೃಷ್ಣದ್ವೈಪಾಯನ ವೇದವ್ಯಾಸ ವಿರಚಿತ  

**ಶ್ರೀ ಮಹಾಭಾರತ**

**ಅನುಶಾಸನ ಪರ್ವ**

**ದಾನಧರ್ಮ ಪರ್ವ**

**ಅಧ್ಯಾಯ 148**


</details>

<details><summary>ಸಾರ</summary>

ಧರ್ಮನಿಂದಕರು ಮತ್ತು ದರ್ಮಾಚರರು ಯಾವ ಯಾವ ಲೋಕಗಳಿಗೆ ಹೋಗುತ್ತಾರೆ ಹಾಗೂ ಅಸತ್ಪುರುಷರು-ಸತ್ಪುರುಷರು ಹೇಗಿರುತ್ತಾರೆ ಎನ್ನುವುದರ ವಿವರಣೆ (1-36).


</details>



> 13148001 ಯುಧಿಷ್ಠಿರ ಉವಾಚ।   
13148001a ಯೇ ಚ ಧರ್ಮಮಸೂಯಂತಿ ಯೇ ಚೈನಂ ಪರ್ಯುಪಾಸತೇ।  
13148001c ಬ್ರವೀತು ಭಗವಾನೇತತ್ಕ್ವ ತೇ ಗಚ್ಚಂತಿ ತಾದೃಶಾಃ।।

ಯುಧಿಷ್ಠಿರನು ಹೇಳಿದನು: “ಧರ್ಮವನ್ನು ನಿಂದಿಸುವವರು ಯಾವ ಲೋಕಕ್ಕೆ ಹೋಗುತ್ತಾರೆ ಮತ್ತು ಧರ್ಮವನ್ನು ಆಚರಿಸುವವರು ಯಾವ ಲೋಕಕ್ಕೆ ಹೋಗುತ್ತಾರೆ ಎನ್ನುವುದನ್ನು ಹೇಳಬೇಕು.”

> 13148002 ಭೀಷ್ಮ ಉವಾಚ।   
13148002a ರಜಸಾ ತಮಸಾ ಚೈವ ಸಮವಸ್ತೀರ್ಣಚೇತಸಃ।  
13148002c ನರಕಂ ಪ್ರತಿಪದ್ಯಂತೇ ಧರ್ಮವಿದ್ವೇಷಿಣೋ ನರಾಃ।।

ಭೀಷ್ಮನು ಹೇಳಿದನು: “ರಜೋಗುಣ ತಮೋಗುಣಗಳಿಂದ ಕೂಡಿದ ಮಲಿನ ಮನಸ್ಸಿನ ಧರ್ಮ ದ್ವೇಷೀ ನರರು ನರಕಕ್ಕೆ ಹೋಗುತ್ತಾರೆ.

> 13148003a ಯೇ ತು ಧರ್ಮಂ ಮಹಾರಾಜ ಸತತಂ ಪರ್ಯುಪಾಸತೇ।  
13148003c ಸತ್ಯಾರ್ಜವಪರಾಃ ಸಂತಸ್ತೇ ವೈ ಸ್ವರ್ಗಭುಜೋ ನರಾಃ।।

ಮಹಾರಾಜ! ಸತತವೂ ಧರ್ಮವನ್ನು ಉಪಾಸಿಸುವ ಸತ್ಯ-ಸರಳತೆಯಿಂದಿರುವ ಸಂತ ನರರು ಸ್ವರ್ಗವನ್ನು ಭೋಗಿಸುತ್ತಾರೆ.

> 13148004a ಧರ್ಮ ಏವ ರತಿಸ್ತೇಷಾಮಾಚಾರ್ಯೋಪಾಸನಾದ್ಭವೇತ್।  
13148004c ದೇವಲೋಕಂ ಪ್ರಪದ್ಯಂತೇ ಯೇ ಧರ್ಮಂ ಪರ್ಯುಪಾಸತೇ।।

ಆಚಾರ್ಯರ ಉಪಾಸನೆಯಿಂದ ಧರ್ಮದಲ್ಲಿಯೇ ಅಭಿರುಚಿಯುಂಟಾಗುತ್ತದೆ. ಧರ್ಮವನ್ನು ಉಪಾಸಿಸುವವರು ದೇವಲೋಕವನ್ನು ಪಡೆಯುತ್ತಾರೆ.

> 13148005a ಮನುಷ್ಯಾ ಯದಿ ವಾ ದೇವಾಃ ಶರೀರಮುಪತಾಪ್ಯ ವೈ।  
13148005c ಧರ್ಮಿಣಃ ಸುಖಮೇಧಂತೇ ಲೋಭದ್ವೇಷವಿವರ್ಜಿತಾಃ।।

ಮನುಷ್ಯರಾಗಲೀ ದೇವತೆಗಳಾಗಲೀ ಶರೀರವನ್ನು ಪರಿತಾಪಗೊಳಿಸುವುದರಿಂದ ಧರ್ಮಿಗಳಾಗುತ್ತಾರೆ. ಲೋಭದ್ವೇಷಗಳನ್ನು ವರ್ಜಿಸಿದವರು ಸುಖವನ್ನು ಹೊಂದುತ್ತಾರೆ.

> 13148006a ಪ್ರಥಮಂ ಬ್ರಹ್ಮಣಃ ಪುತ್ರಂ ಧರ್ಮಮಾಹುರ್ಮನೀಷಿಣಃ।  
13148006c ಧರ್ಮಿಣಃ ಪರ್ಯುಪಾಸಂತೇ ಫಲಂ ಪಕ್ವಮಿವಾಶಯಃ।।

ಧರ್ಮನು ಬ್ರಹ್ಮನ ಹಿರಿಯ ಪುತ್ರನೆಂದು ಮನೀಷಿಣರು ಹೇಳುತ್ತಾರೆ. ಪಕ್ವವಾದ ಹಣ್ಣನ್ನೇ ತಿನ್ನಲು ಬಯಸುವಂತೆ ಧರ್ಮವನ್ನೇ ಉಪಾಸಿಸಬೇಕು.”

> 13148007 ಯುಧಿಷ್ಠಿರ ಉವಾಚ।   
13148007a ಅಸತಾಂ ಕೀದೃಶಂ ರೂಪಂ ಸಾಧವಃ ಕಿಂ ಚ ಕುರ್ವತೇ।  
13148007c ಬ್ರವೀತು ಮೇ ಭವಾನೇತತ್ಸಂತೋಽಸಂತಶ್ಚ ಕೀದೃಶಾಃ।।

ಯುಧಿಷ್ಠಿರನು ಹೇಳಿದನು: “ಅಸತ್ಪುರುಷರ ರೂಪವು ಹೇಗಿರುತ್ತದೆ? ಸತ್ಪುರುಷರು ಏನು ಮಾಡುತ್ತಾರೆ? ಸತ್ಪುರುಷರು ಮತ್ತು ಅಸತ್ಪುರುಷರು ಹೇಗಿರುತ್ತಾರೆ? ಇದನ್ನು ನನಗೆ ಹೇಳಬೇಕು.”

> 13148008 ಭೀಷ್ಮ ಉವಾಚ।   
13148008a ದುರಾಚಾರಾಶ್ಚ ದುರ್ಧರ್ಷಾ ದುರ್ಮುಖಾಶ್ಚಾಪ್ಯಸಾಧವಃ।  
13148008c ಸಾಧವಃ ಶೀಲಸಂಪನ್ನಾಃ ಶಿಷ್ಟಾಚಾರಸ್ಯ ಲಕ್ಷಣಮ್।।

ಭೀಷ್ಮನು ಹೇಳಿದನು: “ಅಸತ್ಪುರುಷರು ದುರಾಚಾರಿಗಳು, ದುರ್ಧರ್ಷರು ಮತ್ತು ದುರ್ಮುಖರು. ಸತ್ಪುರುಷರು ಶೀಲಸಂಪನ್ನರು. ಶಿಷ್ಟಾಚಾರವು ಅವರ ಲಕ್ಷಣ.

> 13148009a ರಾಜಮಾರ್ಗೇ ಗವಾಂ ಮಧ್ಯೇ ಗೋಷ್ಠ[^1]ಮಧ್ಯೇ ಚ ಧರ್ಮಿಣಃ।  
13148009c ನೋಪಸೇವಂತಿ ರಾಜೇಂದ್ರ ಸರ್ಗಂ ಮೂತ್ರಪುರೀಷಯೋಃ।।

ರಾಜೇಂದ್ರ! ಧಾರ್ಮಿಕರು ರಾಜಮಾರ್ಗದಲ್ಲಿ, ಗೋವುಗಳ ಮಧ್ಯದಲ್ಲಿ, ಮತ್ತು ಗೋವಿನ ಕೊಟ್ಟಿಗೆಯಲ್ಲಿ ಮಲ-ಮೂತ್ರಗಳನ್ನು ವಿಸರ್ಜಿಸುವುದಿಲ್ಲ.

> 13148010a ಪಂಚಾನಾಮಶನಂ ದತ್ತ್ವಾ ಶೇಷಮಶ್ನಂತಿ ಸಾಧವಃ।  
13148010c ನ ಜಲ್ಪಂತಿ ಚ ಭುಂಜಾನಾ ನ ನಿದ್ರಾಂತ್ಯಾರ್ದ್ರಪಾಣಯಃ।।

ಸತ್ಪುರುಷರು ಐವರಿಗೆ[^2] ಅನ್ನವನ್ನು ನೀಡಿ ಉಳಿದುದನ್ನು ತಿನ್ನುತ್ತಾರೆ. ಊಟಮಾಡುವಾಗ ಹರಟುವುದಿಲ್ಲ ಮತ್ತು ಕೈಗಳು ಒದ್ದೆಯಾಗಿರುವಾಗ ಮಲಗುವುದಿಲ್ಲ.

> 13148011a ಚಿತ್ರಭಾನುಮನಡ್ವಾಹಂ ದೇವಂ ಗೋಷ್ಠಂ ಚತುಷ್ಪಥಮ್।  
13148011c ಬ್ರಾಹ್ಮಣಂ ಧಾರ್ಮಿಕಂ ಚೈತ್ಯಂ ತೇ ಕುರ್ವಂತಿ ಪ್ರದಕ್ಷಿಣಮ್।।

ಅವರು ಅಗ್ನಿಯನ್ನೂ, ಎತ್ತನ್ನೂ, ದೇವತೆಯನ್ನೂ, ಕೊಟ್ಟಿಗೆಯನ್ನೂ, ನಾಲ್ಕು ಹಾದಿಗಳು ಸೇರುವ ಚೌಕವನ್ನೂ, ಬ್ರಾಹ್ಮಣನನ್ನೂ, ಧಾರ್ಮಿಕನನ್ನೂ ಪ್ರದಕ್ಷಿಣೆ ಮಾಡಿ ಹೋಗುತ್ತಾರೆ.

> 13148012a ವೃದ್ಧಾನಾಂ ಭಾರತಪ್ತಾನಾಂ ಸ್ತ್ರೀಣಾಂ ಬಾಲಾತುರಸ್ಯ[^3] ಚ।  
13148012c ಬ್ರಾಹ್ಮಣಾನಾಂ ಗವಾಂ ರಾಜ್ಞಾಂ ಪಂಥಾನಂ ದದತೇ ಚ ತೇ।।

ಅವರು ವೃದ್ಧರಿಗೂ, ಭಾರವನ್ನು ಹೊತ್ತವರಿಗೂ, ಸ್ತ್ರೀಯರಿಗೂ, ಆತುರರಾಗಿರುವ ಬಾಲಕರಿಗೂ, ಬ್ರಾಹ್ಮಣರಿಗೂ, ಗೋವುಗಳಿಗೂ ಮತ್ತು ರಾಜರಿಗೂ ದಾರಿನೀಡುತ್ತಾರೆ.

> 13148013a ಅತಿಥೀನಾಂ ಚ ಸರ್ವೇಷಾಂ ಪ್ರೇಷ್ಯಾಣಾಂ ಸ್ವಜನಸ್ಯ ಚ।  
13148013c ತಥಾ ಶರಣಕಾಮಾನಾಂ ಗೋಪ್ತಾ ಸ್ಯಾತ್ಸ್ವಾಗತಪ್ರದಃ।।

ಸತ್ಪುರುಷನು ಸರ್ವ ಅತಿಥಿಗಳಿಗೂ, ಸೇವಕರಿಗೂ, ಸ್ವಜನರಿಗೂ ಮತ್ತು ಶರಣುಬಂದವರಿಗೂ ರಕ್ಷಕನೂ ಸ್ವಾಗತ ಕೋರುವವನೂ ಆಗಿರುತ್ತಾನೆ.

> 13148014a ಸಾಯಂ ಪ್ರಾತರ್ಮನುಷ್ಯಾಣಾಮಶನಂ ದೇವನಿರ್ಮಿತಮ್।  
13148014c ನಾಂತರಾ ಭೋಜನಂ ದೃಷ್ಟಮುಪವಾಸವಿಧಿರ್ಹಿ ಸಃ।।

ಮನುಷ್ಯರು ಸಾಯಂಕಾಲ ಮತ್ತು ಪ್ರಾತಃಕಾಲ ಭೋಜನ ಮಾಡಬೇಕೆನ್ನುವುದು ದೇವನಿರ್ಮಿತ ನಿಯಮವು. ಈ ಎರಡು ಭೋಜನಗಳ ಮಧ್ಯೆ ಉಟಮಾಡಬಾರದು. ಇದನ್ನೇ ಉಪವಾಸವಿಧಿಯೆಂದೂ ಹೇಳುತ್ತಾರೆ.

> 13148015a ಹೋಮಕಾಲೇ ಯಥಾ ವಹ್ನಿಃ ಕಾಲಮೇವ ಪ್ರತೀಕ್ಷತೇ।  
13148015c ಋತುಕಾಲೇ ತಥಾ ನಾರೀ ಋತುಮೇವ ಪ್ರತೀಕ್ಷತೇ।  
13148015e ನ ಚಾನ್ಯಾಂ ಗಚ್ಚತೇ ಯಸ್ತು ಬ್ರಹ್ಮಚರ್ಯಂ ಹಿ ತತ್ ಸ್ಮೃತಮ್।।

ಹೋಮಕಾಲವು ಪ್ರಾಪ್ತವಾದೊಡನೆಯೇ ಅಗ್ನಿಯು ಹೇಗೆ ಹೋಮವನ್ನು ಪ್ರತೀಕ್ಷಿಸುತ್ತಾನೋ ಹಾಗೆ ಋತುಕಾಲದಲ್ಲಿ ನಾರಿಯು ಪತಿಸಮಾಗಮವನ್ನು ನಿರೀಕ್ಷಿಸುತ್ತಾಳೆ. ಅನ್ಯ ಕಾಲದಲ್ಲಿ ಪತ್ನಿಯೊಂದಿಗೆ ಕೂಡದೇ ಇದ್ದರೆ ಅದೇ ಬ್ರಹ್ಮಚರ್ಯವೆಂದು ಹೇಳುತ್ತಾರೆ.

> 13148016a ಅಮೃತಂ ಬ್ರಾಹ್ಮಣಾ ಗಾವ ಇತ್ಯೇತತ್ತ್ರಯಮೇಕತಃ।  
13148016c ತಸ್ಮಾದ್ಗೋಬ್ರಾಹ್ಮಣಂ ನಿತ್ಯಮರ್ಚಯೇತ ಯಥಾವಿಧಿ।।

ಅಮೃತ, ಬ್ರಾಹ್ಮಣರು ಮತ್ತು ಗೋವುಗಳು ಈ ಮೂರೂ ಒಂದೇ. ಆದುದರಿಂದ ಗೋ-ಬ್ರಾಹ್ಮಣರನ್ನು ನಿತ್ಯವೂ ಯಥಾವಿಧಿಯಾಗಿ ಅರ್ಚಿಸಬೇಕು.

> 13148017a ಯಜುಷಾ ಸಂಸ್ಕೃತಂ ಮಾಂಸಮುಪಭುಂಜನ್ನ ದುಷ್ಯತಿ।  
13148017c ಪೃಷ್ಠಮಾಂಸಂ ವೃಥಾಮಾಂಸಂ ಪುತ್ರಮಾಂಸಂ ಚ ತತ್ಸಮಮ್।।

ಯಜುಸ್ಸಿನಿಂದ ಸಂಸ್ಕೃತವಾದ ಮಾಂಸವನ್ನು ಸೇವಿಸುವುದರಿಂದ ದೋಷವುಂಟಾಗುವುದಿಲ್ಲ.

> 13148018a ಸ್ವದೇಶೇ ಪರದೇಶೇ ವಾಪ್ಯತಿಥಿಂ ನೋಪವಾಸಯೇತ್।  
13148018c ಕರ್ಮ ವೈ ಸಫಲಂ ಕೃತ್ವಾ ಗುರೂಣಾಂ ಪ್ರತಿಪಾದಯೇತ್।।

ಸ್ವದೇಶದಲ್ಲಿಯಾಗಲೀ ಪರದೇಶದಲ್ಲಿಯಾಗಲೀ ಅತಿಥಿಯನ್ನು ಉಪವಾಸಕೆಡಿಸಬಾರದು. ಗುರುಗಳು ಹೇಳಿದ ಕಾರ್ಯವನ್ನು ಸಫಲವಾಗಿ ಮಾಡಿ ಅವರಿಗೆ ತಿಳಿಸಬೇಕು.

> 13148019a ಗುರುಭ್ಯ ಆಸನಂ ದೇಯಮಭಿವಾದ್ಯಾಭಿಪೂಜ್ಯ ಚ।  
13148019c ಗುರೂನಭ್ಯರ್ಚ್ಯ ವರ್ಧಂತೇ ಆಯುಷಾ ಯಶಸಾ ಶ್ರಿಯಾ।।

ಗುರುವನ್ನು ನಮಸ್ಕರಿಸಿ ಪೂಜಿಸಿ ಆಸನವನ್ನು ನೀಡಬೇಕು. ಗುರುಜನರನ್ನು ಅರ್ಚಿಸುವುದರಿಂದ ಆಯುಸ್ಸು, ಯಶಸ್ಸು ಮತ್ತು ಸಂಪತ್ತುಗಳು ವರ್ಧಿಸುತ್ತವೆ.

> 13148020a ವೃದ್ಧಾನ್ನಾತಿವದೇಜ್ಜಾತು ನ ಚ ಸಂಪ್ರೇಷಯೇದಪಿ।  
13148020c ನಾಸೀನಃ ಸ್ಯಾತ್ ಸ್ಥಿತೇಷ್ವೇವಮಾಯುರಸ್ಯ ನ ರಿಷ್ಯತೇ।।

ವೃದ್ಧರನ್ನು ಯಾವಾಗಲೂ ತಿರಸ್ಕರಿಸಬಾರದು. ಅವರನ್ನು ಕೆಲಸಕ್ಕೆ ಕಳುಹಿಸಬಾರದು. ಅವರು ನಿಂತಿರುವಾಗ ತಾನು ಕುಳಿತುಕೊಳ್ಳಬಾರದು. ಹೀಗೆ ಮಾಡುವವನ ಆಯುಸ್ಸು ಕ್ಷೀಣಿಸುವುದಿಲ್ಲ.

> 13148021a ನ ನಗ್ನಾಮೀಕ್ಷತೇ ನಾರೀಂ ನ ವಿದ್ವಾನ್ಪುರುಷಾನಪಿ[^4]।  
13148021c ಮೈಥುನಂ ಸತತಂ ಗುಪ್ತಮಾಹಾರಂ ಚ ಸಮಾಚರೇತ್।।

ಬೆತ್ತಲೆಯಾಗಿರುವ ನಾರಿಯ ಕಡೆ ನೋಡಬಾರದು. ನಗ್ನರಾದ ಪುರುಷರನ್ನೂ ನೋಡಬಾರದು. ಮೈಥುನವನ್ನಾಗಲೀ ಭೋಜನವನ್ನಾಗಲೀ ಏಕಾಂತದಲ್ಲಿ ಮಾಡಬೇಕು.

> 13148022a ತೀರ್ಥಾನಾಂ ಗುರವಸ್ತೀರ್ಥಂ ಶುಚೀನಾಂ ಹೃದಯಂ ಶುಚಿ।  
13148022c ದರ್ಶನಾನಾಂ ಪರಂ ಜ್ಞಾನಂ ಸಂತೋಷಃ ಪರಮಂ ಸುಖಮ್।।

ತೀರ್ಥಗಳಲೆಲ್ಲಾ ಗುರುವೇ ಸರ್ವೋತ್ತಮ ತೀರ್ಥವು. ಶುಚಿಯಾದವರಲ್ಲಿ ಹೃದಯಶುದ್ಧವಿರುವವರೇ ಸರ್ವೋತ್ತಮ ಶುಚಿಗಳು. ದರ್ಶನಗಳಲ್ಲಿ ಜ್ಞಾನವೇ ಶ್ರೇಷ್ಠವಾದುದು ಮತ್ತು ಸಂತೋಷವೇ ಪರಮ ಸುಖವು.

> 13148023a ಸಾಯಂ ಪ್ರಾತಶ್ಚ ವೃದ್ಧಾನಾಂ ಶೃಣುಯಾತ್ಪುಷ್ಕಲಾ ಗಿರಃ।  
13148023c ಶ್ರುತಮಾಪ್ನೋತಿ ಹಿ ನರಃ ಸತತಂ ವೃದ್ಧಸೇವಯಾ।।

ಸಾಯಂಕಾಲ ಮತ್ತು ಪ್ರಾತಃಕಾಲ ವೃದ್ಧರ ಪುಷ್ಕಲ ಮಾತುಗಳನ್ನು ಕೇಳುತ್ತಿರಬೇಕು. ಸತತವೂ ವೃದ್ಧಸೇವೆಯಲ್ಲಿರುವ ನರನು ಶಾಸ್ತ್ರಜ್ಞಾನವನ್ನು ಪಡೆದುಕೊಳ್ಳುತ್ತಾನೆ.

> 13148024a ಸ್ವಾಧ್ಯಾಯೇ ಭೋಜನೇ ಚೈವ ದಕ್ಷಿಣಂ ಪಾಣಿಮುದ್ಧರೇತ್।  
13148024c ಯಚ್ಚೇದ್ವಾಙ್ಮನಸೀ ನಿತ್ಯಮಿಂದ್ರಿಯಾಣಾಂ ಚ ವಿಭ್ರಮಮ್।।

ಸ್ವಾಧ್ಯಾಯದಲ್ಲಿ ಮತ್ತು ಭೋಜನದಲ್ಲಿ ಬಲಗೈಯನ್ನೇ ಉಪಯೋಗಿಸಬೇಕು. ಮಾತನ್ನೂ, ಮನಸ್ಸನ್ನೂ, ಇಂದ್ರಿಯಗಳನ್ನೂ ನಿತ್ಯವೂ ಸ್ವಚ್ಛಂದವಾಗಿರಲು ಬಿಡಬಾರದು.

> 13148025a ಸಂಸ್ಕೃತಂ ಪಾಯಸಂ ನಿತ್ಯಂ ಯವಾಗೂಂ ಕೃಸರಂ ಹವಿಃ।  
13148025c ಅಷ್ಟಕಾಃ ಪಿತೃದೈವತ್ಯಾ ವೃದ್ಧಾನಾಮಭಿಪೂಜನಮ್[^5]।।

ಚೆನ್ನಾಗಿ ಮಾಡಿದ ಪಾಯಸ, ಗಂಜಿ, ತಿಲಾನ್ನ, ಮತ್ತು ಹವಿಸ್ಸನ್ನು ಅಷ್ಟಕಾ ಶ್ರಾದ್ಧಗಳಲ್ಲಿ[^6] ಪಿತೃದೇವತೆಗಳಿಗೆ ಅರ್ಪಿಸಬೇಕು. ವೃದ್ಧರನ್ನು ಪೂಜಿಸಬೇಕು.

> 13148026a ಶ್ಮಶ್ರುಕರ್ಮಣಿ ಮಂಗಲ್ಯಂ ಕ್ಷುತಾನಾಮಭಿನಂದನಮ್।  
13148026c ವ್ಯಾಧಿತಾನಾಂ ಚ ಸರ್ವೇಷಾಮಾಯುಷಃ ಪ್ರತಿನಂದನಮ್।।

ಕ್ಷೌರಕರ್ಮವು ನಡೆಯುವಾಗ ಮಂಗಳಕರ ಶಬ್ದಗಳನ್ನು ಕೇಳಬೇಕು. ಸೀನಿದಾಗ ಆಶೀರ್ವದಿಸಬೇಕು. ವ್ಯಾಧಿಗ್ರಸ್ತರಾಗಿರುವ ಎಲ್ಲರನ್ನೂ ದೀರ್ಘಾಯುಗಳಾಗಲೆಂದು ಹರಸಬೇಕು.

> 13148027a ನ ಜಾತು ತ್ವಮಿತಿ ಬ್ರೂಯಾದಾಪನ್ನೋಽಪಿ ಮಹತ್ತರಮ್।  
13148027c ತ್ವಂಕಾರೋ ವಾ ವಧೋ ವೇತಿ ವಿದ್ವತ್ಸು ನ ವಿಶಿಷ್ಯತೇ।  
13148027e ಅವರಾಣಾಂ ಸಮಾನಾನಾಂ ಶಿಷ್ಯಾಣಾಂ ಚ ಸಮಾಚರೇತ್।।

ಯಾವುದೇ ಮಹಾಕಷ್ಟದಲ್ಲಿದ್ದರೂ ಗುರುಜನರ ವಿಷಯದಲ್ಲಿ ನೀನು ಎಂಬ ಶಬ್ದವನ್ನು ಪ್ರಯೋಗಿಸಬಾರದು. ನೀನು ಎಂದು ಏಕವಚನದಲ್ಲಿ ಮಾತನಾಡುವುದು ಮತ್ತು ವಧೆ ಇವೆರಡರಲ್ಲಿ ಭೇದವಿಲ್ಲವೆಂದು ಹೇಳುತ್ತಾರೆ. ತನಗೆ ಸಮನಾದವರ, ಕಿರಿಯರ ಮತ್ತು ಶಿಷ್ಯರ ವಿಷಯದಲ್ಲಿ ನೀನು ಎಂಬ ಶಬ್ದವನ್ನು ಉಪಯೋಗಿಸಬಹುದು.

> 13148028a ಪಾಪಮಾಚಕ್ಷತೇ ನಿತ್ಯಂ ಹೃದಯಂ ಪಾಪಕರ್ಮಿಣಾಮ್।  
[^7]13148028c ಜ್ಞಾನಪೂರ್ವಂ ವಿನಶ್ಯಂತಿ ಗೂಹಮಾನಾ ಮಹಾಜನೇ।।  
> 
ಪಾಪಕರ್ಮಿಗಳ ಹೃದಯವು ನಿತ್ಯವೂ ಪಾಪಕರ್ಮಗಳ ಕುರಿತು ಹೇಳುತ್ತಿರುತ್ತದೆ. ಜ್ಞಾನಪೂರ್ವಕವಾಗಿ ಮಾಡಿದ ಪಾಪವನ್ನು ಮಹಾಜನರಿಂದ ಬಚ್ಚಿಡುವವನು ವಿನಾಶಹೊಂದುತ್ತಾನೆ.

> 13148029a ಜ್ಞಾನಪೂರ್ವಂ ಕೃತಂ ಕರ್ಮ ಚ್ಚಾದಯಂತೇ ಹ್ಯಸಾಧವಃ।  
13148029c ನ ಮಾಂ ಮನುಷ್ಯಾಃ ಪಶ್ಯಂತಿ ನ ಮಾಂ ಪಶ್ಯಂತಿ ದೇವತಾಃ।  
13148029e ಪಾಪೇನಾಭಿಹತಃ ಪಾಪಃ ಪಾಪಮೇವಾಭಿಜಾಯತೇ।।

ದುಷ್ಟರು ಜ್ಞಾನಪೂರ್ವಕವಾಗಿ ಮಾಡಿದ ಕರ್ಮಗಳನ್ನು ಮುಚ್ಚಿಡುತ್ತಾರೆ. “ನನ್ನನ್ನು ಬೇರೆ ಯಾವ ಮನುಷ್ಯನೂ ನೋಡುವುದಿಲ್ಲ. ನನ್ನನ್ನು ದೇವತೆಗಳೂ ನೋಡುವುದಿಲ್ಲ” ಎಂದು ಭಾವಿಸಿಕೊಂಡು ಪಾಪದಿಂದ ಮುಚ್ಚಿಹೋಗಿರುವವನು ಪುನಃ ಪುನಃ ಪಾಪಕರ್ಮಗಳನ್ನೇ ಮಾಡುತ್ತಿರುತ್ತಾನೆ.

> 13148030a ಯಥಾ ವಾರ್ಧುಷಿಕೋ ವೃದ್ಧಿಂ ದೇಹಭೇದೇ ಪ್ರತೀಕ್ಷತೇ।  
13148030c ಧರ್ಮೇಣಾಪಿಹಿತಂ ಪಾಪಂ ಧರ್ಮಮೇವಾಭಿವರ್ಧಯೇತ್।।

ಬಡ್ಡಿಹಣದಿಂದ ಜೀವಿಸುವವನು ದಿನವುರುಳುತ್ತಲೇ ತನ್ನ ಬಡ್ಡಿಯ ಹಣವು ಹೆಚ್ಚಾಗುವುದನ್ನು ಹೇಗೆ ನಿರೀಕ್ಷಿಸುತ್ತಿರುತ್ತಾನೋ ಹಾಗೆ ಧರ್ಮಕಾರ್ಯಗಳನ್ನೇ ಹೆಚ್ಚು ಹೆಚ್ಚು ಮಾಡುತ್ತಿದ್ದರೆ ಅದರಿಂದ ಪಾಪವು ಮುಚ್ಚಲ್ಪಟ್ಟು ಧರ್ಮವೇ ಹೆಚ್ಚಾಗುತ್ತಾ ಹೋಗುತ್ತದೆ.

> 13148031a ಯಥಾ ಲವಣಮಂಭೋಭಿರಾಪ್ಲುತಂ ಪ್ರವಿಲೀಯತೇ।  
13148031c ಪ್ರಾಯಶ್ಚಿತ್ತಹತಂ ಪಾಪಂ ತಥಾ ಸದ್ಯಃ ಪ್ರಣಶ್ಯತಿ।।

ನೀರಿನಲ್ಲಿ ಹಾಕಿದ ಉಪ್ಪು ಕೂಡಲೇ ಕರಗಿಹೋಗುವಂತೆ ಪ್ರಾಯಶ್ಚಿತ್ತದಿಂದ ಹತಗೊಂಡ ಪಾಪವು ಕೂಡಲೇ ನಾಶವಾಗುತ್ತದೆ.

> 13148032a ತಸ್ಮಾತ್ಪಾಪಂ ನ ಗೂಹೇತ ಗೂಹಮಾನಂ ವಿವರ್ಧತೇ।  
13148032c ಕೃತ್ವಾ ತು ಸಾಧುಷ್ವಾಖ್ಯೇಯಂ ತೇ ತತ್ ಪ್ರಶಮಯಂತ್ಯುತ।।

ಆದುದರಿಂದ ಪಾಪವನ್ನು ಗುಟ್ಟಾಗಿಡಬಾರದು. ಗುಟ್ಟಾಗಿಟ್ಟರೆ ಪಾಪವು ವರ್ಧಿಸುತ್ತದೆ. ಮಾಡಿದ ಪಾಪಕರ್ಮಗಳನ್ನು ಸತ್ಪುರುಷರಲ್ಲಿ ಹೇಳಿಕೊಳ್ಳಬೇಕು. ಅವರು ಅದನ್ನು ಪ್ರಶಮನಗೊಳಿಸುತ್ತಾರೆ.

> 13148033a ಆಶಯಾ ಸಂಚಿತಂ ದ್ರವ್ಯಂ ಯತ್ಕಾಲೇ ನೋಪಭುಜ್ಯತೇ।  
13148033c ಅನ್ಯೇ ಚೈತತ್ ಪ್ರಪದ್ಯಂತೇ ವಿಯೋಗೇ ತಸ್ಯ ದೇಹಿನಃ।।

ಆಸೆಯಿಂದ ಕೂಡಿಟ್ಟ ಧನವನ್ನು ಒಂದೇ ಸಮಯದಲ್ಲಿ ಭೋಗಿಸಲು ಸಾಧ್ಯವಿಲ್ಲ. ಆದರೆ ಅದಕ್ಕೆ ಮೊದಲೇ ದೇಹದ ವಿಯೋಗವಾದರೆ ಆ ಧನವನ್ನು ಇತರರು ಬಳಸುತ್ತಾರೆ.

> 13148034a ಮಾನಸಂ ಸರ್ವಭೂತಾನಾಂ ಧರ್ಮಮಾಹುರ್ಮನೀಷಿಣಃ।  
13148034c ತಸ್ಮಾತ್ಸರ್ವಾಣಿ ಭೂತಾನಿ ಧರ್ಮಮೇವ ಸಮಾಸತೇ।।

ಸರ್ವಭೂತಗಳ ಧರ್ಮವೂ ಮನಸ್ಸೇ ಎಂದು ಮನೀಷಿಣರು ಹೇಳುತ್ತಾರೆ. ಆದುದರಿಂದ ಸರ್ವ ಭೂತಗಳೂ ಧರ್ಮವನ್ನೇ ಅವಲಂಬಿಸಿವೆ.

> 13148035a ಏಕ ಏವ ಚರೇದ್ಧರ್ಮಂ ನ ಧರ್ಮಧ್ವಜಿಕೋ ಭವೇತ್।  
13148035c ಧರ್ಮವಾಣಿಜಕಾ ಹ್ಯೇತೇ ಯೇ ಧರ್ಮಮುಪಭುಂಜತೇ।।

ಮನುಷ್ಯನು ಏಕಾಕಿಯಾಗಿಯೇ ಧರ್ಮವನ್ನು ಆಚರಿಸಬೇಕು. ಧರ್ಮಧ್ವಜಿಯಾಗಬಾರದು. ಧರ್ಮಕಾರ್ಯಗಳ ಮೂಲಕ ಜೀವಿಸುವವರು ಧರ್ಮದ ವ್ಯಾಪಾರಿಗಳಾಗುತ್ತಾರೆ.

> 13148036a ಅರ್ಚೇದ್ದೇವಾನದಂಭೇನ ಸೇವೇತಾಮಾಯಯಾ ಗುರೂನ್।  
13148036c ನಿಧಿಂ ನಿದಧ್ಯಾತ್ಪಾರತ್ರ್ಯಂ ಯಾತ್ರಾರ್ಥಂ ದಾನಶಬ್ದಿತಮ್।।

ದಾಂಭಿಕತೆಯಿಲ್ಲದೇ ದೇವತೆಗಳನ್ನು ಪೂಜಿಸಬೇಕು. ಕಪಟವಿಲ್ಲದೇ ಗುರುಜನರ ಸೇವೆಯನ್ನು ಮಾಡಬೇಕು. ಪರಲೋಕದ ಯಾತ್ರೆಗಾಗಿ ದಾನವೆಂಬ ನಿಧಿಯನ್ನು ಸಂಗ್ರಹಿಸಿಕೊಳ್ಳಬೇಕು.”



<details><summary>ಸಮಾಪ್ತಿ</summary>

ಇತಿ ಶ್ರೀಮಹಾಭಾರತೇ ಅನುಶಾಸನ ಪರ್ವಣಿ ದಾನಧರ್ಮ ಪರ್ವಣಿ ಧರ್ಮಪ್ರಮಾಣಕಥನೇ ಅಷ್ಟಚತ್ವಾರಿಂಶತ್ಯಧಿಕಶತತಮೋಽಧ್ಯಾಯಃ।।  
ಇದು ಶ್ರೀಮಹಾಭಾರತದಲ್ಲಿ ಅನುಶಾಸನ ಪರ್ವದಲ್ಲಿ ದಾನಧರ್ಮ ಪರ್ವದಲ್ಲಿ ಧರ್ಮಪ್ರಮಾಣಕಥನ ಎನ್ನುವ ನೂರಾನಲ್ವತ್ತೆಂಟನೇ ಅಧ್ಯಾಯವು.



</details>

[^1]: ಧಾನ್ಯ (ಭಾರತ ದರ್ಶನ).

[^2]: ದೇವತೆಗಳು, ಪಿತೃಗಳು, ಋಷಿಗಳು, ಅತಿಥಿಗಳು ಮತ್ತು ಭೂತಗಳು (ಭಾರತ ದರ್ಶನ).

[^3]: ಚಕ್ರಧರಸ್ಯ (ಭಾರತ ದರ್ಶನ).

[^4]: ನಗ್ನಾನ್ಪುರುಷಾನಪಿ।   (ಭಾರತ ದರ್ಶನ).

[^5]: ಗ್ರಹಾಣಾಮಭಿಪೂಜನಮ್ (ಭಾರತ ದರ್ಶನ).

[^6]: ಮಾರ್ಗಶೀರ್ಷದ ಮೊದಲ ನಾಲ್ಕು ತಿಂಗಳುಗಳ (ಮಾರ್ಗಶೀರ್ಷ, ಪುಷ್ಯ, ಮಾಘ ಮತ್ತು ಫಾಲ್ಗುಣ) ಕೃಷ್ಣಪಕ್ಷದ ಸಪ್ತಮೀ, ಅಷ್ಟಮೀ ಮತ್ತು ನವಮೀ ಈ ಮೂರು ತಿಥಿಗಳಲ್ಲಿ ಮಾಡುವ ಶ್ರಾದ್ಧಕ್ಕೆ ಅಷ್ಟಕಾ ಶ್ರಾದ್ಧವೆಂದು ಹೆಸರು (ಭಾರತ ದರ್ಶನ).

[^7]: ಇದಕ್ಕೆ ಮೊದಲು ಈ ಒಂದು ಅಧಿಕ ಶ್ಲೋಕಾರ್ಧವಿದೆ: ಜ್ಞಾನಪೂರ್ವಕೃತಂ ಕರ್ಮ ಚ್ಛಾದಯಂತೇ ಹ್ಯಸಾಧವಃ।   (ಭಾರತ ದರ್ಶನ).

